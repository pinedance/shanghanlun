- NOO: AA
  TXT: 註解傷寒論卷首

- NOO: BB
  TXT: 도판(보완필요)

- NOO: AA
  TXT: 註解傷寒論卷第一 <small>（仲景全書第十）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校正

- NOO: OO
  TXT: 註解傷寒論序

- NOO: ZZ
  TXT: 夫前聖有作，後必有繼述之者，則其敎乃淂著世矣。醫之道源自炎黃，以至神之妙，始興經方。繼而伊尹以元聖之才撰成《湯液》，俾黎庶之疾疚咸遂蠲除，使萬代之生靈普蒙拯濟。後漢張仲景，又廣《湯液》爲《傷寒卒病論》十數卷，然後方大備，茲先聖後聖，若合符節。至晉太醫令王叔和，以仲景之書，撰次成序，得爲完秩。昔人以仲景方一部爲衆方之祖，蓋能繼述先聖之所作，迄今千有餘年，不墜於地者，又得王氏闡明之力也。《傷寒論》十卷，其言精而奧，其法簡而詳，非寡聞淺見所能賾究。後雖有學者，又各自名家，未見發明。僕忝醫業，自幼徂老，耽味仲景之書五十餘年矣，雖粗得其門而近升乎堂，然未入於室，常爲之慊然。昨者，解后聊攝成公，議論該博，術業精通，而有家學，註成《傷寒論》十卷，出以示僕，其三百九十七法之內，分析異同，彰明隱奧，調陳脈理，區別陰陽，使表裏以昭然，俾汗下而灼見。百一十二方之後，通明名號之由，彰顯藥性之主，十劑輕重之攸分，七精制用之斯見，別氣味之所宜，明補瀉之所適，又皆引《內經》，旁牽衆說，方法之辨，莫不允當，寔前賢所未言，後學所未識，是得仲景之深意者也。昔所謂慊然者，今悉達其奧矣! 親覿其書，誠難黙黙，不揆荒蕪，聊序其略。時甲子中秋日。洛陽嚴器之序。

- NOO: BB
  TXT: 辨脈法第一

- NOO: ZZ
  TXT: 問曰：脈有陰陽者，何謂也? 答曰：凡脈大、浮、數、動、滑，此名陽也；脈沉、濇、弱、弦、微，此名陰也。凡陰病見陽脈者生，陽病見陰脈者死。 <small>（《內經》曰：微妙在脈，不可不察。察之有紀，從陰陽始。始之有經，從五行生。茲首論；脈之陰陽者，以脈從陰陽始故也。陽脈有五，陰脈有五，以脈從五行生故也。陽道常饒，大、浮、數、動、滑五者，比之平脈也有餘，故謂之陽。陰道常乏，沉、濇、弱、弦、微五者，比之平脈也不及，故謂之陰。傷寒之爲病，邪在表，則見陽脈；邪在裏，則見陰脈。陰病見陽脈而主生者，則邪氣自裏之表，欲汗而解也，如厥陰中風，脈微浮，爲欲愈，不浮，爲未愈者是也。陽病見陰脈而主死者，則邪氣自表入裏，正虛邪勝，如讝言、妄語、脈沉細者死是也。《金匱要略》曰：諸病在外者可治，入裏者卽死，此之謂也。）</small>

- NOO: ZZ
  TXT: 問曰：脈有陽結陰結者，何以別之? 答曰：其脈浮而數，能食，不大便者，此爲實，名曰陽結也，期十七日當劇。其脈沉而遲，不能食，身體重，大便反鞕，名曰陰結也，期十四日當劇。 <small>（結者，氣偏結固，陰陽之氣不得而雜之。陰中有陽，陽中有陰，陰陽相雜以爲和，不相雜以爲結。浮數，陽脈也。能食而不大便，裏實也。爲陽氣結固，陰不得而雜之，是名陽結。沉遲，陰脈也。不能食，身體重，陰病也。陰病見陰脈，則當下利，今大便鞕者，爲陰氣結固，陽不得而雜之，是名陰結。論其數者，傷寒之病，一日太陽，二日陽明，三日少陽，四日太陰，五日少陰，六日厥陰。至六日爲傳經盡，七日當愈。七日不愈者，謂之再經。言再經者，再自太陽而傳，至十二日再至厥陰爲傳經盡，十三日當愈。十三日不愈者，謂之過經，言再過太陽之經，亦以次而傳之也。陽結爲火，至十七日傳少陰水，水能制火，火邪解散，則愈。陰結屬水，至十四日傳陽明土，土能制水，水邪解散則愈。彼邪氣結甚，水又不能制火，土又不能制水，故當劇。《內經》曰：一候後則病，二候後則病甚，三候後則病危也。）</small>

- NOO: ZZ
  TXT: 問曰：病有洒淅惡寒，而復發熱者，何? 答曰：陰脈不足，陽往從之；陽脈不足，陰往乘之。曰：何謂陽不足? 答曰：假令寸口脈微，名曰陽不足，陰氣上入陽中，則洒淅惡寒也。曰；何謂陰不足? 答曰：假令尺脈弱，名曰陰不足，陽氣下陷入陰中，則發熱也。 <small>（一陰一陽謂之道，偏陰偏陽謂之疾。陰偏不足，則陽得而從之；陽偏不足，則陰得而乘之。陽不足，則陰氣上入陽中，爲惡寒者，陰勝則寒矣；陰不足，陽氣下陷入陰中，爲發熱者，陽勝則熱矣。）</small>

- NOO: ZZ
  TXT: 陽脈浮，陰脈弱者，則血虛。血虛則筋急也。 <small>（陽爲氣，陰爲血。陽脈浮者，衛氣强也；陰脈弱者，榮血弱也。《難經》曰：氣主呴之，血主濡之。血虛，則不能濡潤筋絡，故筋急也。）</small>

- NOO: ZZ
  TXT: 其脈沉者，榮氣微也。 <small>（《內經》云：脈者，血之府也。脈實則血實，脈虛則血虛，此其常也。脈沉者，知榮血內微也。）</small>

- NOO: ZZ
  TXT: 其脈浮，而汗出如流珠者，衛氣衰也。 <small>（《針經》云：衛氣者，所以溫分肉、充皮毛、肥腠理、司開闔者也。脈浮，汗出如流珠者，腠理不密，開闔不司，爲衛氣外衰也。浮主候衛，沉主候榮，以浮沉別榮衛之衰微，理固然矣。然而衰甚於微，所以於榮言微，而衛言衰者，以其汗出如流珠，爲陽氣外絶，所以衛病甚於榮也。）</small>

- NOO: ZZ
  TXT: 榮氣微者，加燒針，則血流不行，更發熱而躁煩也。 <small>（衛，陽也；榮，陰也。燒針益陽而損陰。榮氣微者，謂陰虛也。《內經》曰：陰虛而內熱，方其內熱，又加燒針以補陽，不惟兩熱相合，而榮血不行，必更外發然而內躁煩也。）</small>

- NOO: ZZ
  TXT: 脈藹藹，如車盖者，名曰陽結也。 <small>（藹藹如車盖者，大而厭厭聶聶也。爲陽氣鬱結於外，不與陰氣和雜也。）</small>

- NOO: ZZ
  TXT: 脈纍纍，如循長竿者，名曰陰結也。 <small>（纍纍如循長竿者，連連而强直也。爲陰氣鬱結於內，不與陽氣和雜也。）</small>

- NOO: ZZ
  TXT: 脈瞥瞥，如羹上肥者，陽氣微也。 <small>（輕浮而主微也。）</small>

- NOO: ZZ
  TXT: 脈縈縈，如蜘蛛絲者，陽氣衰也。 <small>（縈縈滯也，若縈縈惹惹之不利也。如蜘蛛絲者，至細也。微爲陽微，細爲陽衰。《脈要》曰：微爲氣痞，是未至於衰。《內經》曰：細則氣少，以至細爲陽衰，宜矣。）</small>

- NOO: ZZ
  TXT: 脈綿綿，如瀉漆之絶者，亡其血也。 <small>（綿綿者，連綿而軟也。如瀉漆之絶者，前大而後細也。《正理論》曰：天樞開發，精移氣變，陰陽交會，胃和脈生，脈復生也。陽氣先至，陰氣後至，則脈前爲陽氣，後爲陰氣。脈來，前大後細，爲陽氣有餘，而陰氣不足，是知亡血。）</small>

- NOO: ZZ
  TXT: 脈來緩，時一止復來者，名曰結。脈來數，時一止復來者，名曰促。脈，陽盛則促，陰盛則結，此皆病脈。 <small>（脈一息四至曰平，一息三至曰遲，小駃於遲曰緩，一息六至曰數，時有一止者，陰陽之氣不得相續也。陽行也速，陰行也緩。緩以候陰，若陰氣勝，而陽不能相續，則脈來緩而時一止。數以候陽，若陽氣勝，而陰不能相續，則脈來數而時一止。傷寒有結代之脈，動而中止，不能自還爲死脈。此結促之脈，止是陰陽偏勝，而時有一止，卽非脫絶而止。云此皆病脈。）</small>

- NOO: ZZ
  TXT: 陰陽相搏，名曰動。陽動則汗出，陰動則發熱。形冷惡寒者，此三焦傷也。 <small>（動，爲陰陽相搏，方其陰陽相搏而虛者，則動。陽動爲陽虛，故汗出；陰動爲陰虛，故發熱也。如不汗出，發熱，而反形冷、惡寒者，三焦傷也。三焦者，原氣之別使，主行氣於陽。三焦旣傷，則陽氣不通而微，致身冷而惡寒也。《金匱要略》曰：陽氣不通卽身冷。《經》曰：陽微則惡寒。）</small>

- NOO: ZZ
  TXT: 若數脈見于關上，上下無頭尾，如豆大，厥厥動搖者，名曰動也。 <small>（《脈經》云：陽出陰入，以關爲界。關爲陰陽之中也，若數脈見於關上，上下無頭尾，如豆大，厥厥動搖者，是陰陽之氣相搏也，故名曰動。）</small>

- NOO: ZZ
  TXT: 陽脈浮大而濡，陰脈浮大而濡，陰脈與陽脈同等者，名曰緩也。 <small>（陽脈寸口也，陰脈尺中也。上下同等，無有偏勝者，是陰陽之氣和緩也，非若遲緩之有邪也。陰陽偏勝者爲結、爲促，陰陽相搏者爲動，陰陽氣和者爲緩，學者不可不知也。）</small>

- NOO: ZZ
  TXT: 脈浮而緊者，名曰弦也。弦者狀如弓弦，按之不移也。脈緊者，如轉索無常也。 <small>（《脈經》云：弦與緊相類，以弦爲虛，故雖緊如弦，而按之不移，不移則不足也。《經》曰：弦則爲減，以緊爲實，是切之如轉索無常而不散。《金匱要略》曰：脈緊如轉索無常者，有宿食也。）</small>

- NOO: ZZ
  TXT: 脈弦而大，弦則爲減，大則爲芤。減則爲寒，芤則爲虛。寒虛相搏，此名爲革。婦人則半産、漏下，男子則亡血、失精。 <small>（弦則爲減，減則爲寒。寒者謂陽氣少也。大則爲芤，芤則爲虛者，謂血少不足也。所謂革者，言其旣寒且虛，則氣血改革，不循常度。男子得之，爲眞陽減，而不能內固，故主亡血、失精。婦人得之，爲陰血虛而不能滋養，故主半産、漏下。）</small>

- NOO: ZZ
  TXT: 問曰：病有戰而汗出。因得解者，何也? 答曰：脈浮而緊，按之反芤，此爲本虛，故當戰而汗出也。其人本虛，是以發戰。以脈浮，故當汗出而解也。 <small>（浮爲陽，緊爲陰，芤爲虛。陰陽爭則戰，邪氣將出，邪與正爭，其人本虛，是以發戰。正氣勝則戰，戰已復發熱而大汗解也。）</small>

- NOO: ZZ
  TXT: 若脈浮而數，按之不芤，此人本不虛。若欲自解，但汗出耳，不發戰也。 <small>（浮、數，陽也。本實陽勝，邪不能與正爭，故不發戰也。）</small>

- NOO: ZZ
  TXT: 問曰：病有不戰，而汗出解者，何也? 答曰：脈大而浮數，故知不戰，汗出而解也。 <small>（陽勝則熱，陰勝則寒，陰陽爭則戰。脈大而浮數皆陽也，陽氣全勝，陰無所爭，何戰之有!）</small>

- NOO: ZZ
  TXT: 問曰：病有不戰，不汗出而解者，何也? 答曰：其脈自微，此以曾經發汗、若吐、若下、若亡血，以內無津液，此陰陽自和，必自愈，故不戰，不汗出而解也。 <small>（脈微者，邪氣微也。邪氣已微，正氣又弱，脈所以微。旣經發汗、吐下、亡陽、亡血，內無津液，則不能作汗，得陰陽氣和而自愈也。）</small>

- NOO: ZZ
  TXT: 問曰：傷寒三日，脈浮數而微，病人身涼和者，何也? 答曰：此爲欲解也，解以夜半。脈浮而解者，濈然汗出也。脈數而解者，必能食也，脈微而解者，必大汗出也。 <small>（傷寒三日，陽去入陰之時，病人身熱，脈浮數而大，邪氣傳也。若身涼和，脈浮數而微者，則邪氣不傳而欲解也。解以夜半者，陽生於子也。脈浮，主濈然汗出而解者，邪從外散也。脈數，主能食而解者，胃氣和也。脈微，主大汗出而解者，邪氣微也。）</small>

- NOO: ZZ
  TXT: 問曰：脈病，欲知愈未愈者，何以別之? 答曰：寸口、關上、尺中三處，大小、浮沉、遲數同等，雖有寒熱不解者，此脈陰陽爲和平，雖劇當愈。 <small>（三部脈均等，卽正氣已和，雖有余邪，何害之有。）</small>

- NOO: ZZ
  TXT: 立夏得洪大脈，是其本位。其人病，身體苦疼重者，須發其汗。若明日身不疼不重者，不須發汗。若汗濈濈自出者，明日便解矣。何以言之? 立夏得洪大脈，是其時脈，故使然也。四時仿此。 <small>（脈來應時，爲正氣內固，雖外感邪氣，但微自汗出而亦解耳。《內經》曰：脈得四時之順者，病無他。）</small>

- NOO: ZZ
  TXT: 問曰：凡病欲知何時得? 何時愈? 答曰：假令夜半得病，明日日中愈。日中得病，夜半愈。何以言之? 日中得病，夜半愈者，以陽得陰則解也。夜半得病，明日日中愈者，以陰得陽則解也。 <small>（日中得病者，陽受之，夜半得病者，陰受之。陽不和，得陰則和，是解以夜半。陰不和，得陽則和，是解以日中。《經》曰：用陽和陰，用陰和陽。）</small>

- NOO: ZZ
  TXT: 寸口脈浮爲在表，沉爲在裏，數爲在府，遲爲在臟。假令脈遲，此爲在臟也。 <small>（《經》曰：諸陽浮數爲乘腑，諸陰遲濇爲乘藏。）</small>

- NOO: ZZ
  TXT: 趺陽脈浮而濇，少陰脈如經也，其病在脾，法當下利。何以知之? 若脈浮大者，氣實血虛也。今趺陽脈浮而濇，故知脾氣不足，胃氣虛也。以少陰脈弦而浮，纔見此爲調脈，故稱如經也。若反滑而數者，故知當屎膿也。 <small>（趺陽者，胃之脈。診得浮而濇者，脾胃不足也。浮者，以爲氣實，濇者，以爲血虛者，此非也。《經》曰：脈浮而大，浮爲氣實，大爲血虛。若脈浮大，當爲氣實血虛。今趺陽脈浮而濇，浮則胃虛，濇則脾寒，脾胃虛寒，則穀不消，而水不別，法當下利。少陰腎脈也，腎爲肺之子，爲肝之母，浮爲肺脈，弦爲肝脈，少陰脈弦而浮，爲子母相生，故云調脈。若滑而數者，則客熱在下焦，使血流腐而爲膿，故屎膿也。）</small>

- NOO: ZZ
  TXT: 寸口脈浮而緊，浮則爲風，緊則爲寒。風則傷衛，寒則傷榮。榮衛俱病，骨節煩疼，當發其汗也。 <small>（《脈經》云：風傷陽，寒傷陰。衛爲陽，榮爲陰，風爲陽，寒爲陰，各從其類而傷也。《易》曰：水流濕、火就燥者，是矣! 衛得風則熱，榮得寒則痛。榮衛俱病，故致骨節煩疼，當與麻黃湯，發汗則愈。）</small>

- NOO: ZZ
  TXT: 趺陽脈遲而緩，胃氣如經也。趺陽脈浮而數，浮則傷胃，數則動脾，此非本病，醫特下之所爲也。榮衛內陷，其數先微，脈反但浮，其人必大便鞕，氣噫而除。何以言之? 本以數脈動脾，其數先微，故知脾氣不治，大便鞕，氣噫而除。今脈反浮，其數改微，邪氣獨留，心中則餓，邪熱不殺穀，潮熱發渴，數脈當遲緩，脈因前後度數如法，病者則餓。數脈不時，則生惡瘡也。 <small>（經，常也。趺陽之脈，以候脾胃，故遲緩之脈爲常。若脈浮數，則爲醫妄下，傷胃動脾，邪氣乘虛內陷也。邪在表，則見陽脈；邪在裏，則見陰脈。邪在表之時，脈浮而數也，因下裏虛，榮衛內陷，邪客於脾，以數則動脾。今數先微，則是脾邪先陷於裏也，胃虛脾熱，津液乾少，大便必鞕。《鍼經》曰：脾病善噫，得後出餘氣，則快然而衰，今脾客邪熱，故氣噫而除。脾能磨消水穀，今邪氣獨留於脾，脾氣不治，心中雖飢，而不能殺穀也。脾主爲胃行其津液，脾爲熱爍，故潮熱而發渴也。趺陽之脈，本遲而緩，因下之後，變浮爲數，榮衛內陷，數復改微，是脈因前後度數如法，邪熱內陷於脾，而心中善飢也。數脈不時者，爲數當改微，而復不微，如此，則是邪氣不傳於裏，但鬱於榮衛之中，必出自肌皮，爲惡瘡也。）</small>

- NOO: ZZ
  TXT: 師曰：病人脈微而濇者，此爲醫所病也。大發其汗，又數大下之，其人亡血，病當惡寒，後乃發熱，無休止時。夏月盛熱，欲着複衣，冬月盛寒，欲裸其身，所以然者，陽微則惡寒，陰弱則發熱。此醫發其汗，令陽氣微，又大下之，令陰氣弱，五月之時，陽氣在表，胃中虛冷，以陽氣內微，不能勝冷，故欲着複衣。十一月之時，陽氣在裏，胃中煩熱，以陰氣內弱，不能勝熱，故欲裸其身。又陰脈遲濇，故知血亡也。 <small>（微爲亡陽，濇則無血，不當汗而强與汗之者，令陽氣微，陰氣上入陽中，則惡寒，故曰陽微則惡寒。不當下而强與下之者，令陰氣弱，陽氣下陷入陰中，則發熱，故曰陰弱則發熱。氣爲陽，血爲陰，陽脈以候氣，陰脈以候血，陰脈遲濇，爲榮血不足，故知亡血。《經》曰：尺脈遲者，不可發汗，以榮氣不足，血少故也。）</small>

- NOO: ZZ
  TXT: 脈浮而大，心下反鞕，有熱屬臟者，攻之，不令發汗。 <small>（浮大之脈，當責邪在表，若心下反鞕者，則熱已甚，而內結也。有熱屬臟者，爲別無虛寒，而但見裏熱也。臟屬陰，爲悉在裏，故可下之、攻之、謂下之也，不可謂脈浮大，更與發汗。《病源》曰：熱毒氣乘心，心下痞滿，此爲有實，宜速下之。）</small>

- NOO: ZZ
  TXT: 屬府者，不令溲數。溲數則大便鞕，汗多則熱愈，汗少則便難，脈遲尙未可攻。 <small>（雖心下鞕，若餘無裏証，但見表証者，爲病在陽，謂之屬府，當先解表，然後攻痞。溲，小便也，勿爲飮結，而利小便，使其溲數，大便必鞕也。《經》曰：小便數者，大便必鞕，謂走其津液也。汗多，則邪氣除而熱愈，汗少，則邪熱不盡，又走其津液，必便難也。鞕家當下，設脈遲，則未可攻，以遲爲不足，卽裏氣未實故也。）</small>

- NOO: ZZ
  TXT: 脈浮而洪，身汗如油，喘而不休，水漿不下，體形不仁，乍靜乍亂，此爲命絶也。 <small>（病有不可治者，爲邪氣勝於正氣也。《內經》曰：大則邪至。又曰：大則病進。脈浮而洪者，邪氣勝也。身汗如油，喘而不休者，正氣脫也。四時以胃氣爲本，水漿不下者，胃氣盡也。一身以榮衛爲充，形體不仁者，榮衛絶也。不仁爲痛痒俱不知也。《針經》曰：榮衛不行，故爲不仁。爭則亂，安則靜，乍靜乍亂者，正與邪爭，正負邪勝也。正氣已脫，胃氣又盡，榮衛俱絶，邪氣獨勝，故曰命絶也。）</small>

- NOO: ZZ
  TXT: 又未知何藏先受其災，若汗出髮潤，喘不休者，此爲肺先絶也。 <small>（肺爲氣之主，爲津液之帥。汗出髮潤者，津脫也。喘不休者，氣脫也。）</small>

- NOO: ZZ
  TXT: 陽反獨留，形體如煙熏，直視搖頭者，此心絶也。 <small>（肺主氣，心主血，氣爲陽，血爲陰，陽反獨留者，則爲身體大熱，是血先絶，而氣獨在也。形體如煙熏者，爲身無精華，是血絶不榮于身也。心脈俠咽系目，直視者，心經絶也。頭爲諸陽之會，搖頭者，陰絶而陽無根也。）</small>

- NOO: ZZ
  TXT: 脣吻反靑，四肢漐習者，此爲肝絶也。 <small>（脣吻者，脾之候。肝色靑，肝絶，則眞色見于所勝之部也。四肢者，脾所主。肝主筋，肝絶則筋脈引急，發于所勝之分也。漐習者，爲振動，若搐搦，手足時時引縮也。）</small>

- NOO: ZZ
  TXT: 環口黧黑，柔汗發黃者，此爲脾絶也。 <small>（脾主口脣，絶則精華去，故環口黧黑。柔爲陰，柔汗，冷汗也。脾胃爲津液之本，陽氣之宗，柔汗發黃者，脾絶而陽脫，眞色見也。）</small>

- NOO: ZZ
  TXT: 溲便遺失、狂言、目反直視者，此爲腎絶也。 <small>（腎司開闔，禁固便溺。溲便遺失者，腎絶不能約制也。腎藏志，狂言者，志不守也。《內經》曰：狂言者，是失志矣。失志者死。《鍼經》曰：五藏之精氣，皆上注于目，骨之精爲瞳子，目反直視者，腎絶，則骨之精，不榮于瞳子，而瞳子不轉也。）</small>

- NOO: ZZ
  TXT: 又未知何藏陰陽前絶，若陽氣前絶，陰氣後竭者，其人死，身色必靑。陰氣前絶，陽氣後竭者，其人死，身色必赤，腋下溫，心下熱也。 <small>（陽主熱而色赤，陰主寒而色靑。其人死也，身色靑，則陰未離乎體，故曰陰氣後竭。身色赤，腋下溫，心下熱，則陽未離乎體，故曰陽氣後竭。《鍼經》曰：人有兩死而無兩生，此之謂也。）</small>

- NOO: ZZ
  TXT: 寸口脈浮大，而醫反下之，此爲大逆。浮則無血，大則爲寒，寒氣相搏，則爲腸鳴。醫乃不知，而反飮冷水，令汗大出，水得寒氣，冷必相搏，其人卽䭇。 <small>（《經》云：脈浮大，應發汗，若反下之，爲大逆。浮大之脈，邪在表也，當發其汗，若反下之，是攻其正氣，邪氣得以深入，故爲大逆。浮則無血者，下後亡血也。大則爲寒者，邪氣獨在也。寒邪因裏虛而入，寒氣相搏，乃爲腸鳴，醫見脈大，以爲有熱，飮以冷水，欲令水寒勝熱而作大汗，裏先虛寒，又得冷水，水寒相搏，使中焦之氣濇滯，故令䭇也。）</small>

- NOO: ZZ
  TXT: 趺陽脈浮，浮則爲虛，浮虛相搏，故令氣䭇，言胃氣虛竭也。脈滑則爲噦。此爲醫咎，責虛取實，守空迫血。脈浮、鼻中燥者，必衄也。 <small>（趺陽脈浮爲䭇，脈滑爲噦，皆醫之咎，責虛取實之過也。《內經》曰：陰在內，陽之守也，陽在外，陰之使也。發汗攻陽，亡津液，而陽氣不足者，謂之守空。《經》曰：表氣微虛，裏氣不守，故使邪中于陰也。陰不爲陽守，邪氣因得而入之，內搏陰血，陰失所守，血乃妄行，未知從何道而出。若脈浮、鼻燥者，知血必從鼻中出也。）</small>

- NOO: ZZ
  TXT: 諸脈浮數，當發熱，而洒淅惡寒。若有痛處，飮食如常者，蓄積有膿也。 <small>（浮數之脈，主邪在經，當發熱，而洒淅惡寒，病人一身盡痛，不欲飮食者，傷寒也。若雖發熱，惡寒，而痛偏着一處，飮食如常者，卽非傷寒，是邪氣鬱結于經絡之間，血氣壅遏不通，欲畜聚而成癰膿也。）</small>

- NOO: ZZ
  TXT: 脈浮而遲，面熱赤而戰惕者，六七日當汗出而解。反發熱者，差遲。遲爲無陽，不能作汗，其身必痒也。 <small>（脈浮，面熱赤者，邪氣外浮于表也。脈遲，戰惕者，本氣不足也。六七日爲邪傳經盡，當汗出而解之時。若當汗不汗，反發熱者，爲裏虛津液不多，不能作汗，旣不汗，邪無從出，是以差遲。發熱爲邪氣浮於皮膚，必作身痒也。《經》曰：以其不能得小汗出，故其身必痒也。）</small>

- NOO: ZZ
  TXT: 寸口脈陰陽俱緊者，法當淸邪中於上焦，濁邪中於下焦。淸邪中上，名曰潔也；濁邪中下，名曰渾也。陰中於邪，必內慄也，表氣微虛，裏氣不守，故使邪中于陰也。陽中於邪，必發熱、頭痛、項强、頸攣、腰痛、脛酸，所爲陽中霧露之氣，故曰淸邪中上，濁邪中下。陰氣爲慄，足膝逆冷，便溺妄出，表氣微虛，裏氣微急，三焦相溷，內外不通。上焦拂鬱，藏氣相熏，口爛食齗也。中焦不治，胃氣上衝，脾氣不轉，胃中爲濁，榮衛不通，血凝不流。若衛氣前通者，小便赤黃，與熱相搏，因熱作使，游於經絡，出入藏府，熱氣所過，則爲癰膿。若陰氣前通者，陽氣厥微，陰無所使，客氣內入，嚔而出之，聲嗢咽塞。寒厥相逐，爲熱所擁，血凝自下，狀如豚肝，陰陽俱厥，脾氣弧弱，五液注下，下焦不闔，淸便下重，令便數、難，臍筑湫痛，命將難全。 <small>（浮爲陽，沉爲陰。陽脈緊，則霧露之氣中于上焦。陰脈緊，則寒邪中于下焦。上焦者，太陽也。下焦者，少陰也。發熱、頭痛、項强、頸攣、腰疼、脛酸者，霧露之氣中于太陽之經也。濁邪中下，陰氣爲慄，足脛逆冷，便溺妄出者，寒邪中于少陰也。因表氣微虛，邪入而客之，又裏氣不守，邪乘裏弱，遂中于陰，陰噓遇邪，內爲懼慄，致氣微急矣。《內經》曰：陽病者，上行極而下；陰病者，下行極而上。此上焦之邪甚，則下干中焦，下焦之邪甚，則上干中焦，由是三焦溷亂也。三焦主持諸氣，三焦旣相溷亂，則內外之氣，俱不得通。膻中爲陽氣之海，氣因不得通于內外，拂鬱于上焦而爲熱，與藏相熏，口爛食齗。《內經》曰：隔熱不便，上爲口糜。中焦爲上下二焦之邪溷亂，則不得平治，中焦在胃之中，中焦失治，胃氣因上衝也。脾，坤也，坤助胃氣，磨消水穀，脾氣不轉，則胃中水穀不得磨消，故胃中濁也。《金匱要略》曰：穀氣不消，胃中苦濁。榮者，水穀之精氣也；衛者，水穀之悍氣也。氣不能布散，致榮衛不通，血凝不流。衛氣者，陽氣也；榮血者，陰氣也。陽主爲熱，陰主爲寒。衛氣前通者，陽氣先通而熱氣得行也。《內經》曰：膀胱者，津液藏焉，化則能出。以小便赤黃，知衛氣前通也。熱氣與衛氣相搏而行，出入藏府，遊于經絡，經絡客熱，則血凝肉腐，而爲癰膿，此見其熱氣得行。若陰氣前通者，則不然，陽在外爲陰之使，因陽氣厥微，陰無所使，遂陰氣前通也。《內經》曰：陽氣者，衛外而爲固也，陽氣厥微，則不能衛外，寒氣因而客之。鼻者，肺之候，肺主聲，寒氣內入者，客于肺經，則嚔而出之，聲嗢咽塞。寒者，外邪也；厥者，內邪也。外內之邪合倂，相逐爲熱，則血凝不流。今爲熱所擁，使血凝自下，如豚肝也。上焦陽氣厥，下焦陰氣厥，二氣俱厥，不相順接，則脾氣獨弱，不能行化氣血，滋養五藏，致五藏俱虛，而五液注下。《鍼經》曰：五藏不和，使液溢而下流于陰。闔，合也。淸，圊也。下焦氣脫而不合，故數便而下重。臍爲生氣之原，臍筑湫痛，則生氣欲絶，故曰：“命將難全”。）</small>

- NOO: ZZ
  TXT: 脈陰陽俱緊者，口中氣出，唇口乾燥，踡臥足冷，鼻中涕出，舌上胎滑，勿妄治也。到七日已來，其人微發熱，手足溫者，此爲欲解；或到八日已上，反大發熱者，此爲難治。設使惡寒者，必欲嘔也。腹內痛者，必欲利也。 <small>（脈陰陽俱緊，爲表裏客寒。寒爲陰，得陽則解。口中氣出，唇口乾燥者，陽氣漸復，正氣方溫也。雖爾，然而陰未盡散，踡臥足冷，鼻中涕出，舌上滑胎，知陰猶在也。方陰陽未分之時，不可妄治，以偏陰陽之氣。到七日以來，其人微發熱，手足溫者，爲陰氣已絶，陽氣得復，是爲欲解，若過七日不解，到八日以上，反發大熱者，爲陰極變熱，邪氣勝正，故云難治。陽脈緊者，寒邪發于上焦，上焦主外也。陰脈緊者，寒邪發于下焦，下焦主內也。設使惡寒者，上焦寒氣勝，是必欲嘔也。復內痛者，下焦寒氣勝，是必欲利也。）</small>

- NOO: ZZ
  TXT: 脈陰陽俱緊，至於吐利，其脈獨不解；緊去入安，此爲欲解。若脈遲至六七日，不欲食，此爲晩發，水停故也，爲未解。食自可者，爲欲解。 <small>（脈陰陽俱緊，爲寒氣甚于上下，至于吐利之後，緊脈不罷者，爲其脈獨不解，緊去則人安，爲欲解。若脈遲至六七日，不欲食者，爲吐利後，脾胃大虛。《內經》曰：飮入于胃，遊溢精氣，上輸于脾，脾氣散精，上歸于肺，通調水道，下輸膀胱，水精四布，五經幷行。脾胃氣强，則能輸散水飮之氣。若脾胃氣虛，則水飮內停也。所謂晩發者，後來之疾也。若至六七日而欲食者，則脾胃已和，寒邪已散，故云欲解。）</small>

- NOO: ZZ
  TXT: 病六七日，手足三部脈皆至，大煩而口噤不能言，其人躁擾者，必欲解也。 <small>（煩，熱也。傳經之時，病人身大煩，口噤不能言，內作躁擾，則陰陽爭勝。若手足三部脈皆至，爲正氣勝，邪氣微，陽氣復，寒氣散，必欲解也。）</small>

- NOO: ZZ
  TXT: 若脈和，其人大煩，目重，瞼內際黃者，此爲欲解也。 <small>（《脈經》曰：病人兩目眥有黃色起者，其病方愈。病以脈爲主，若目黃大煩，脈不和者，邪勝也，其病爲進。目黃大煩，而脈和者，爲正氣已和，故云欲解。）</small>

- NOO: ZZ
  TXT: 脈浮而數，浮爲風，數爲虛，風爲熱，虛爲寒，風虛相搏，則洒淅惡寒也。 <small>（《內經》曰：有者爲實，無者爲虛。氣幷則無血，血幷則無氣。風則傷衛，數則無血。浮數之脈，風邪幷于衛，衛勝則榮虛也。衛爲陽，風搏于衛，所以爲熱。榮爲陰，榮氣虛，所以爲寒。風幷于衛者，發熱、惡寒之證具矣。）</small>

- NOO: ZZ
  TXT: 脈浮而滑，浮爲陽，滑爲實，陽實相搏，其脈數疾，衛氣失度。浮滑之脈數疾，發熱汗出者，此爲不治。 <small>（浮爲邪氣幷于衛，而衛氣勝。滑爲邪氣幷于榮，而榮氣實。邪氣勝實，擁于榮衛，則榮衛行速，故脈數疾。一息六至曰數，平人脈一息四至，衛氣行六寸，今一息六至，則衛氣行九寸，計過平人之半，是脈數疾，知衛氣失其常度也。浮滑數疾之脈，發熱汗出而當解，若不解者，精氣脫也，必不可治。《經》曰：脈陰陽俱盛，大汗出，不解者死。）</small>

- NOO: ZZ
  TXT: 傷寒欬逆上氣，其脈散者死。謂其形損故也。 <small>（《千金方》云：以喘嗽爲欬逆，上氣者肺病，散者心脈，是心火刑于肺金也。《內經》曰：心之肺謂之死陰，死陰之屬，不過三日而死，以形見其損傷故也。）</small>

- NOO: BB
  TXT: 平脈法第二

- NOO: ZZ
  TXT: 問曰：脈有三部，陰陽相乘。榮衛血氣，在人體躬。呼吸出入，上下於中，因息游布，津液流通。隨時動作，效象形容，春弦秋浮，冬沉夏洪。察色觀脈，大小不同，一時之間，變無經常，尺寸參差，或短或長。上下乖錯，或存或亡。病輒改易，進退低昂。心迷意惑，動失紀綱。願爲具陳，令得分明。師曰：子之所問，道之根源。脈有三部，尺寸及關。 <small>（寸爲上部，關爲中部，尺爲下部。）</small>

- NOO: ZZ
  TXT: 榮衛流行，不失衡銓。 <small>（衡銓者，稱也，可以稱量輕重。《內經》曰：春應中規，夏應中衡，秋應中矩，冬應中權。榮行脈中，衛行脈外，榮衛與脈，相隨上下，應四時，不失其常度。）</small>

- NOO: ZZ
  TXT: 腎沉、心洪、肺浮、肝弦，此自經常，不失銖分。 <small>（腎，北方水，王于冬，而脈沉。心，南方火，王于夏，而脈洪。肺，西方金，王于秋，而脈浮。肝，東方木，王于春，而脈弦，此爲經常，銖分之不差也。）</small>

- NOO: ZZ
  TXT: 出入升降，漏刻周旋，水下二刻，一周循環。 <small>（人身之脈，計長一十六丈二尺，一呼脈行三寸，一吸脈行三寸，一呼一吸爲一息，脈行六寸。一日一夜，漏水下百刻，人一萬三千五百息，脈行八百一十丈，五十度周于身。則一刻之中，人一百三十五息，脈行八丈一尺。水下二刻，人二百七十息，脈行一十六丈二尺，一周于身也。脈經之行，終而復始，若循環之無端也。）</small>

- NOO: ZZ
  TXT: 當復寸口，虛實見焉。 <small>（脈經之始，從中焦注于手太陰寸口，二百七十息，脈行一周身，復還至于寸口。寸口爲脈之經始，故以診視虛實焉。《經》曰：虛實死生之要，皆見于寸口之中。）</small>

- NOO: ZZ
  TXT: 變化相乘，陰陽相干。風則浮虛，寒則牢堅。沉潛水畜，支飮急弦。動則爲痛，數則熱煩。 <small>（風傷陽，故脈浮虛；寒傷陰，故脈牢堅。畜積于內者，謂之水畜，故脈沉潛。支散于外者，謂之支飮，故脈急弦。動則陰陽相搏，相搏則痛生焉。數爲陽，邪氣勝，陽勝則熱煩焉。）</small>

- NOO: ZZ
  TXT: 設有不應，知變所緣，三部不同，病各異端。 <small>（脈與病不相應者，必緣傳變之所致。三部以候五藏之氣，隨部察其虛實焉。）</small>

- NOO: ZZ
  TXT: 太過可怪，不及亦然，邪不空見，中必有姧，審察表裏，三焦別焉。知其所舍，消息診看，料度府藏，獨見若神。爲子條記，傳與賢人。 <small>（太過、不及之脈，皆有邪氣干於正氣，審看在表在裏，入府入藏，隨其所舍而治之。）</small>

- NOO: ZZ
  TXT: 師曰：呼吸者，脈之頭也。 <small>（《難經》曰：一呼脈行三寸，一吸脈行三寸，以脈隨呼吸而行，故言脈之頭也。）</small>

- NOO: ZZ
  TXT: 初持脈，來疾去遲，此出疾入遲，名曰內虛外實也。初持脈，來遲去疾，此出遲入疾，名曰內實外虛也。 <small>（外爲陽，內爲陰。《內經》曰：來者爲陽，去者爲陰。是出以候外，入以候內。疾爲有餘，有餘則實。遲爲不足，不足則虛。來疾去遲者，陽有餘而陰不足，故曰：內實外虛。）</small>

- NOO: ZZ
  TXT: 問曰：上工望而知之，中工問而知之，下工脈而知之，願聞其說。師曰：病家人請，云病人若發熱，身體疼，病人自臥。師到，診其脈，沉而遲者，知其差也。何以知之? 表有病者，脈當浮大，今脈反沉遲，故知愈也。 <small>（望以觀其形証，問以知其所苦，脈以別其表裏。病苦發熱、身疼，邪在表也，當臥不安，而脈浮數。今病人自臥，而脈沉遲者，表邪緩也，是有裏脈而無表證，則知表邪當愈也。）</small>

- NOO: ZZ
  TXT: 假令病人云，腹內卒痛，病人自坐。師到，脈之，浮而大者，知其差也。何以知之? 若裏有病者，脈當沉而細，今脈浮大，故知愈也。 <small>（腹痛者，裏寒也。痛甚則不能起，而脈沉細。今病人自坐，而脈浮大者，裏寒散也，是有表脈而無裏證也。則知裏邪當愈。是望証、問病、切脈三者相參而得之，可爲十全之醫。《鍼經》曰：知一爲上，知二爲神，知三神且明矣。）</small>

- NOO: ZZ
  TXT: 師曰：病家人來請云，病人發熱，煩極。明日師到，病人向壁臥，此熱已去也。設令脈不和，處言已愈。 <small>（發熱、煩極，則不能靜臥。今向壁靜臥，知熱已去。）</small>

- NOO: ZZ
  TXT: 設令向壁臥，聞師到，不驚起而盻視，若三言三止，脈之，嚥唾者，此詐病也。設令脈自和，處言此病大重，當須服吐下藥，鍼灸數十百處，乃愈。 <small>（詐病者，非善人，以言恐之，使其畏懼則愈。醫者意也，此其是歟? ）</small>

- NOO: ZZ
  TXT: 師持脈，病人欠者，無病也。 <small>（《鍼經》曰：陽引而上，陰引而下，陰陽相引，故欠，陰陽不相引，則病；陰陽相引則和。是欠者，無病也。）</small>

- NOO: ZZ
  TXT: 脈之，呻者，病也。 <small>（呻，爲呻吟之聲，身有所苦，則然也。）</small>

- NOO: ZZ
  TXT: 言遲者，風也。 <small>（風客于中，則經絡急，舌强難運用也。）</small>

- NOO: ZZ
  TXT: 搖頭言者，裏痛也。 <small>（裏有病，欲言，則頭爲之戰搖。）</small>

- NOO: ZZ
  TXT: 行遲者，表强也。 <small>（表强者，由筋絡引急，而行步不利也。）</small>

- NOO: ZZ
  TXT: 坐而伏者，短氣也。 <small>（短氣者，裏不和也，故坐而喜伏。）</small>

- NOO: ZZ
  TXT: 坐而下一脚者，腰痛也。 <small>（《內經》曰：腰者，身之大關節也。腰痛，爲大關節不利，故坐不能正，下一脚，以緩腰中之痛也。）</small>

- NOO: ZZ
  TXT: 裏實護腹，如懷卵物者，心痛也。 <small>（心痛，則不能伸仰，護腹以按其痛。）</small>

- NOO: ZZ
  TXT: 師曰：伏氣之病，以意候之，今月之內，欲有伏氣。假令舊有伏氣，當須脈之。若脈微弱者，當喉中痛似傷，非喉痺也。病人云：實咽中痛，雖爾，今復欲下利。 <small>（冬時感寒，伏藏于經中，不卽發者，謂之伏氣。至春分之時，伏寒欲發，故云：今月之內，欲有伏氣。假令伏氣已發，當須脈之，審在何經。得脈微弱者，知邪在少陰，少陰之脈，循喉嚨，寒氣客之，必發咽痛。腎司開闔，少陰治在下焦，寒邪內甚，則開闔不治，下焦不約，必成下利。故云：雖爾咽痛，復欲下利。）</small>

- NOO: ZZ
  TXT: 問曰：人病恐怖者，其脈何狀? 師曰：脈形如循絲纍纍然，其面白脫色也。 <small>（《內經》曰：血氣者，人之神。恐怖者，血氣不足，而神氣弱也。脈形似循絲，纍纍然，面白脫色者，《鍼經》曰：血奪者，色夭然不澤。其脈空虛，是知恐怖，爲血氣不足。）</small>

- NOO: ZZ
  TXT: 問曰：人不飮，其脈何類? 師曰：脈自濇，唇口乾燥也。 <small>（濇爲陰，雖主亡津液，而唇口乾燥，以陰爲主內，故不飮也。）</small>

- NOO: ZZ
  TXT: 問曰：人愧者，其脈何類? 師曰：脈浮，而面色乍白乍赤。 <small>（愧者，羞也。愧則神氣怯弱，故脈浮，而面色變改不常也。）</small>

- NOO: ZZ
  TXT: 問曰：《經》說，脈有三菽、六菽重者，何謂也? 師曰：脈者，人以指按之，如三菽之重者，肺氣也；如六菽之重者，心氣也；如九菽之重者，脾氣也；如十二菽之重者，肝氣也；按之至骨者，腎氣也。 <small>（菽，豆也。《難經》曰：如三菽之重，與皮毛相得者，肺部也；如六菽之重，與血脈相得者，心部也；如九菽之重，與肌肉相得者，脾部也；如十二菽之重，與筋平者，肝部也；按之至骨，擧指來疾者，腎部也。各隨所主之分，以候藏氣。）</small>

- NOO: ZZ
  TXT: 假令下利，寸口、關上、尺中，悉不見脈，然尺中時一小見，脈再擧頭者，腎氣也。若見損脈來至，爲難治。 <small>（《脈經》曰：冷氣在胃中，故令脈不通。下利不見脈，則冷氣客于脾胃。今尺中時一小見，爲脾虛腎氣所乘。脈再擧頭者，脾爲腎所乘也。若尺中之脈更或減損，爲腎氣亦衰，脾復勝之，鬼賊相刑，故云難治。是脾勝不應時也。）</small>

- NOO: ZZ
  TXT: 問曰：脈有相乘、有縱、有橫、有逆、有順，何也? 師曰：水行乘火，金行乘木，名曰縱》火行乘水，木行乘金，名曰橫》水行乘金，火行乘木，名曰逆。金行乘水，木行乘火，名曰順也。 <small>（金勝木，水勝火。縱者，言縱任其氣，乘其所勝。橫者，言其氣橫逆，反乘所不勝也。縱橫，與恣縱恣橫之義通。水爲金子，火爲木子，子行乘母，其氣逆也。母行乘子，其氣順也。）</small>

- NOO: ZZ
  TXT: 問曰：脈有殘賊，何謂也? 師曰：脈有弦、緊、浮、滑、沉、濇，此六者，名曰殘賊，能爲諸脈作病也。 <small>（爲人病者，名曰八邪，風寒暑濕傷于外也，飢飽勞逸傷于內也。經脈者，榮衛也。榮衛者，陰陽也。其爲諸經脈作病者，必由風寒暑濕，傷于榮衛，客于陰陽之中，風則脈浮，寒則脈緊，中暑則脈滑，中濕則脈濇，傷于陰則脈沉，傷于陽則脈浮。所以謂之殘賊者，傷良曰殘，害良曰賊，以能傷害正氣也。）</small>

- NOO: ZZ
  TXT: 問曰：脈有災恠，何謂也? 師曰：假令人病，脈得太陽，與形證相應，因爲作湯。比還送湯如食頃，病人乃大吐，若下利，腹中痛。師曰：我前來不見此證，今乃變異，是名災恠。又問曰：何緣作此吐利? 答曰：或有舊時服藥，今乃發作，故名災恠耳。 <small>（醫以脈證與藥相對而反變異，爲其災可恠，故名災恠。）</small>

- NOO: ZZ
  TXT: 問曰：東方肝脈，其形何似? 師曰：肝者，木也，名厥陰，其脈微弦濡弱而長，是肝脈也。肝病自得濡弱者，愈也。 <small>（《難經》曰：春脈弦者，肝、東方木也，萬物始生，未有枝葉，故脈來濡弱而長，故曰弦。是肝之平脈，肝病得此脈者，爲肝氣已和也。）</small>

- NOO: ZZ
  TXT: 假令得純弦脈者，死。何以知之? 以其脈如弦直，是肝藏傷，故知死也。 <small>（純弦者，爲如弦直而不軟，是中無胃氣，爲眞藏之脈。《內經》曰：死肝脈來急益勁，如新張弓弦。）</small>

- NOO: ZZ
  TXT: 南方心脈，其形何似? 師曰：心者火也，名少陰，其脈洪大而長，是心脈也。心病自得洪大者，愈也。 <small>（心王于夏，夏則陽外勝，氣血淖溢，故其脈來洪大而長也。）</small>

- NOO: ZZ
  TXT: 假令脈來微去大，故名反，病在裏也。脈來頭小本大者，故名覆，病在表也。上微頭小者，則汗出。下微本大者，則爲關格不通，不得尿。頭無汗者可治，有汗者死。 <small>（心脈來盛去衰爲平，來微去大，是反本脈。《內經》曰：大則邪至，小則平。微爲正氣，大爲邪氣，來以候表，來微則知表和。去以候裏，去大則知裏病。《內經》曰：心脈來不盛去反盛，此爲不及，病在中。頭小本大者，卽前小後大也。小爲正氣，大爲邪氣，則邪氣先在裏，今復還于表，故名曰覆。不云去而止云來者，是知在表。《脈經》曰：在上爲表，在下爲裏。汗者心之液。上微，爲浮之而微，頭小爲前小，則表中氣虛，故主汗出。下微，沉之而微，本大爲後大，沉則在裏，大則病進。《內經》曰：心爲牡藏，小腸爲之使。今邪甚下行，格閉小腸，使正氣不通，故不得尿，名曰關格。《脈經》曰：陽氣上出，汗見于頭，今關格正氣不通，加之頭有汗者，則陽氣不得下通而上脫也。其無汗者，雖作關格，然陽氣未衰，而猶可治。）</small>

- NOO: ZZ
  TXT: 西方肺脈，其形何似? 師曰：肺者金也，名太陰，其脈毛浮也。肺病自得此脈，若得緩遲者，皆愈。若得數者，則劇。何以知之? 數者南方火，火尅西方金，法當癰腫，爲難治也。 <small>（輕虛浮曰毛，肺之平脈也。緩遲者，脾之脈，脾爲肺之母，以子母相生，故云皆愈。數者，心之脈，火尅金，爲鬼賊相刑，故劇。肺主皮毛，數則爲熱，熱客皮膚，留而不去，則爲癰瘍。《經》曰：數脈不時，則生惡瘡。）</small>

- NOO: ZZ
  TXT: 問曰：二月得毛浮脈，何以處言，至秋當死? 師曰：二月之時，脈當濡弱，反得毛浮者，故知至秋死。二月肝用事，肝脈屬木，應濡弱，反得毛浮者，是肺脈也。肺屬金，金來尅木，故知至秋死。他皆倣此。 <small>（當春時反見秋脈，爲金氣乘木，肺來尅肝，奪王脈而見，至秋肺王，肝氣則絶，故知至秋死也。）</small>

- NOO: ZZ
  TXT: 師曰：脈，肥人責浮，瘦人責沉。肥人當沉，今反浮；瘦人當浮，今反沉，故責之。 <small>（肥人肌膚厚，其脈當沉；瘦人肌膚薄，其脈當浮。今肥人脈反浮，瘦人脈反沉，必有邪氣相干，使脈反常，故當責之。）</small>

- NOO: ZZ
  TXT: 師曰：寸脈下不至關，爲陽絶；尺脈上不至關，爲陰絶。此皆不治，決死也。若計其餘命死生之期，期以月節尅之也。 <small>（《脈經》曰：陽生于寸，動于尺；陰生于尺，動于寸。寸脈下不至關者，則陽絶，不能下應于尺也；尺脈上不至關者，爲陰絶，不能上應于寸也。《內經》曰；陰陽離決，精氣乃絶。此陰陽偏絶，故皆決死。期以月節尅之者，謂如陽絶死于春夏，陰絶死于秋冬。）</small>

- NOO: ZZ
  TXT: 師曰：脈病人不病，名曰行尸，以無王氣，卒眩仆不識人者，短命則死。人病脈不病，名曰內虛，以無穀神，雖困無苦。 <small>（脈者，人之根本也。脈病人不病，爲根本內絶，形雖且强，卒然氣脫，則眩運僵仆而死，不曰行尸而何。人病脈不病，則根本內固，形雖且羸，止內虛爾。穀神者，穀氣也。穀氣旣足，自然安矣。《內經》曰：形氣有餘，脈氣不足死；脈氣有餘，形氣不足，生。）</small>

- NOO: ZZ
  TXT: 問曰：翕奄沉，名曰滑，何謂也? 沉爲純陰，翕爲正陽，陰陽和合，故令脈滑。關尺自平，陽明脈微沉，食飮自可。少陰脈微滑，滑者緊之浮名也，此爲陰實，其人必股內汗出，陰下濕也。 <small>（脈來大而盛，聚而沉，謂之翕奄沉，正如轉珠之狀也。沉爲藏氣，故曰純陰。翕爲府氣，故曰正陽。滑者，陰陽氣不爲偏勝也。關尺自平，陽明脈微沉者，當陽部見陰脈，則陰偏勝而陽不足也。陽明胃脈，胃中陰多，故食飮自可。少陰脈微滑者，當陰部見陽脈，則陽偏勝而陰不足也，以陽湊陰分，故曰陰實。股與陰，少陰之部也，今陽熱湊陰，必熏發津液，泄達于外，股內汗出而陰下濕也。）</small>

- NOO: ZZ
  TXT: 問曰：曾爲人所難，緊脈從何而來? 師曰：假令亡汗、若吐，以肺裏寒，故令脈緊也。假令欬者，坐飮冷水，故令脈緊也。假令下利，以胃中虛冷，故令脈緊也。 <small>（《金匱要略》曰：寒令脈急。《經》曰：諸緊爲寒。）</small>

- NOO: ZZ
  TXT: 寸口衛氣盛，名曰高。 <small>（高者，暴狂而肥。《內經》曰：陰不勝其陽，則脈流薄疾，幷乃狂。衛爲陽氣，衛盛而暴狂者，陰不勝陽也。《鍼經》曰：衛氣者，所以溫分肉、充皮毛、肥腠理、司開闔者也。衛氣盛爲肥者，氣盛于外也。）</small>

- NOO: ZZ
  TXT: 榮氣盛，名曰章。 <small>（章者，暴澤而光，榮者，血也，榮華于身者也。榮盛故身暴光澤也。）</small>

- NOO: ZZ
  TXT: 高章相搏，名曰綱。 <small>（綱者，身筋急脈直，榮衛俱盛，則筋絡滿急。）</small>

- NOO: ZZ
  TXT: 衛氣弱，名曰惵。 <small>（惵者，心中氣動迫怯。衛出上焦，弱則上虛，而心中氣動迫怯也。）</small>

- NOO: ZZ
  TXT: 榮氣弱，名曰卑。 <small>（卑者，心中常自羞愧。《鍼經》曰：血者，神氣也。血弱則神弱，故常自羞愧。）</small>

- NOO: ZZ
  TXT: 惵卑相搏，名曰損。 <small>（損者，五藏六府之虛惙也。衛以護陽，榮以養陰，榮衛俱虛，則五藏六府失于滋養，致俱乏，氣虛惙也。）</small>

- NOO: ZZ
  TXT: 衛氣和，名曰緩。 <small>（緩者，四肢不能自收。衛氣獨和，不與榮氣相諧，則榮病。《內經》曰：肝受血而能視，足受血而能步，掌受血而能握，指受血而能攝，四肢不收，由榮血病，不能灌養故也。）</small>

- NOO: ZZ
  TXT: 榮氣和，名曰遲。 <small>（遲者，身體重，但欲眠也。榮氣獨和，不與衛氣相諧，則衛病，身體重而眠。欲眠者，衛病而氣不敷布也。）</small>

- NOO: ZZ
  TXT: 遲緩相搏，名曰沉。 <small>（沉者，腰中直，腹內急痛，但欲臥，不欲行，榮氣獨和于內，衛氣獨和于外，榮衛不相和諧，相搏而爲病，腰中直者，衛不利于外也。腹內痛者，榮不和于內也。但欲臥不欲行者，榮衛不營也。）</small>

- NOO: ZZ
  TXT: 寸口脈緩而遲，緩則陽氣長，其色鮮，其顔光，其聲商，毛發長。遲則陰氣盛，骨髓生，血滿，肌肉緊薄鮮鞕。陰陽相抱，榮衛俱行，剛柔相搏，名曰强也。 <small>（緩爲胃脈，胃合衛氣，衛溫分肉、充皮毛、肥腠理、司開闔，衛和氣舒，則顔色光潤、聲淸、毛澤矣。遲爲脾脈，脾合榮氣，榮養骨髓，實肌肉、濡筋絡、利關節，榮和血滿，則骨正髓生，肌肉緊硬矣。陰陽調和，二氣相抱，而不相戾，榮衛流通，剛柔相得，是爲强壯。）</small>

- NOO: ZZ
  TXT: 趺陽脈滑而緊，滑者胃氣實，緊者脾氣强。持實擊强，痛還自傷，以手把刃，坐作瘡也。 <small>（趺陽之脈，以候脾胃。滑則穀氣實，是爲胃實。緊則陰氣勝，是爲脾强。以脾胃一實一强，而相搏擊，故令痛也。若一强一弱相搏，則不能作痛。此脾胃兩各强實相擊，府藏自傷而痛，譬若以手把刃而成瘡，豈非自貽其害乎。）</small>

- NOO: ZZ
  TXT: 寸口脈浮而大，浮爲虛，大爲實。在尺爲關，在寸爲格。關則不得小便，格則吐逆。 <small>（《經》曰：浮爲虛。《內經》曰：大則病進。浮則爲正氣虛，大則爲邪氣實。在尺，則邪氣關閉下焦，裏氣不得下通，故不得小便。在寸，則邪氣格拒上焦，使食不得入，故吐逆。）</small>

- NOO: ZZ
  TXT: 趺陽脈伏而濇，伏則吐逆，水穀不化，濇則食不得入，名曰關格。 <small>（伏則胃氣伏而不宣，中焦關格，正氣壅塞，故吐逆而水穀不化。濇則脾氣濇而不布，邪氣拒于上焦，故食不得入。）</small>

- NOO: ZZ
  TXT: 脈浮而大，浮爲風虛，大爲氣强，風氣相搏，必成癮★，身體爲痒。痒者名泄風，久久爲痂癩。 <small>（痂癩者，眉少、髮稀，身有乾瘡而醒臭。《內經》曰：脈風成爲癘。）</small>

- NOO: ZZ
  TXT: 寸口脈弱而遲，弱者衛氣微，遲者榮中寒。榮爲血，血寒則發熱。衛爲氣，氣微者，心內飢，飢而虛滿，不能食也。 <small>（衛爲陽，榮爲陰。弱者，衛氣微，陽氣不足也。遲者，榮中寒，經中客邪也，榮客寒邪，搏而發熱也。陽氣內微，心內雖飢，飢而虛滿，不能食也。）</small>

- NOO: ZZ
  TXT: 趺陽脈大而緊者，當卽下利，爲難治。 <small>（大爲虛，緊爲寒。胃中虛寒，當卽下利，下利脈當微小，反緊者邪勝也，故云難治。《經》曰：下利脈大者，爲未止。）</small>

- NOO: ZZ
  TXT: 寸口脈弱而緩，弱者陽氣不足，緩者胃氣有餘。噫而呑酸，食卒不下，氣塡於膈上也。 <small>（弱者，陽氣不足。陽能消穀，陽氣不足，則不能消化穀食。緩者，胃氣有餘，則胃中有未消穀物也，故使噫而呑酸，食卒不下，氣塡于膈上也。《金匱要略》曰：中焦未和，不能消穀，故令噫。）</small>

- NOO: ZZ
  TXT: 趺陽脈緊而浮，浮爲氣，緊爲寒。浮爲腹滿，緊爲絞痛。浮緊相搏，腸鳴而轉，轉卽氣動，膈氣乃下。少陰脈不出，其陰腫大而虛也。 <small>（浮爲胃氣虛，緊爲脾中寒，胃虛則滿，脾寒則痛，虛寒相搏，腸鳴而轉，轉則膈中之氣，因而下泄也。若少陰脈不出，則虛寒之氣，至于下焦，結于少陰，而聚于陰器，不得發泄，使陰腫大而虛也。）</small>

- NOO: ZZ
  TXT: 寸口脈微而濇，微者衛氣不行，濇者榮氣不逮。榮衛不能相將，三焦無所仰，身體痺不仁。榮氣不足，則煩疼，口難言。衛氣虛，則惡寒數欠。三焦不歸其部，上焦不歸者，噫而酢呑。中焦不歸者，不能消穀引食。下焦不歸者，則遺溲。 <small>（人養三焦者，血也。護三焦者，氣也。榮衛俱損，不能相將而行，三焦無所依仰，身體爲之頑痺而不仁。《內經》曰：榮氣虛則不仁。《鍼經》曰：衛氣不行，則爲不仁。榮爲血，血不足則煩疼。榮屬心，榮弱心虛，則口難言。衛爲陽，陽微則惡寒。衛爲氣，氣虛則數欠。三焦因榮衛不足，無所依仰，其氣不能歸其部。《金匱要略》曰：上焦竭，善噫。上焦受中焦氣，中焦未和，不能消穀，故令噫耳。下焦竭，卽遺溺失便。以上焦在膈上，物未化之分也，不歸者不至也，上焦之氣不至其部，則物未能傳化，故噫而酢呑。中焦在胃之中，主腐熟水穀，水穀化則思食，中焦之食不歸其部，則水穀不化，故云不能消穀引食。下焦在膀胱上口，主分別淸濁。溲，小便也，下焦不歸其部，不能約制溲便，故遺溲。）</small>

- NOO: ZZ
  TXT: 趺陽脈沉而數，沉爲實，數消穀。緊者，病難治。 <small>（沉爲實者，沉主裏也。數消穀者，數爲熱也。緊爲肝脈，見于脾部，木來尅土，爲鬼賊相刑，故云難治。）</small>

- NOO: ZZ
  TXT: 寸口脈微而濇，微者衛氣衰，濇者榮氣不足。衛氣衰，面色黃。榮氣不足，面色靑。榮爲根，衛爲葉。榮衛俱微，則根葉枯槁，而寒慄、欬逆，唾腥、吐涎沫也。 <small>（衛爲氣，面色黃者，衛氣衰也。榮爲血，面色靑者，榮血衰也。榮行脈中爲根，衛行脈外爲葉。榮爲陰，衛爲陽。榮爲根，衛爲葉。根葉俱微，則陰陽之氣內衰，致生寒慄而欬逆、唾腥、吐涎沫也。）</small>

- NOO: ZZ
  TXT: 趺陽脈浮而芤，浮者衛氣衰，芤者榮氣傷，其身體瘦，肌肉甲錯，浮芤相搏，宗氣衰微，四屬斷絶。 <small>（《經》曰：衛氣盛，名曰高。高者，暴狂而肥。榮氣盛，名曰章。章者，暴澤而光。其身體瘦而不肥者，衛氣衰也。肌肉甲錯而不澤者，榮氣傷也。宗氣者，三焦歸氣也。四屬者，皮、肉、脂、髓也。榮衛衰傷則宗氣亦微，四屬失所滋養，致斷絶矣。）</small>

- NOO: ZZ
  TXT: 寸口脈微而緩，微者衛氣疏，疏則其膚空。緩者胃氣實，實則穀消而水化也。穀入於胃，脈道乃行，水入於經，其血乃成。榮盛，則其膚必疏，三焦絶經，名曰血崩。 <small>（衛爲陽，微爲亡陽。脈微者，衛氣疏，衛溫分肉、肥腠理，衛氣旣疏，皮膚不得溫肥，則空虛也。《經》曰：緩者，胃氣有餘，有餘爲實，故云緩者胃氣實。《內經》曰：食入于胃，淫精于脈。是穀入於胃，脈道乃行也。《鍼經》曰：飮而液滲于絡，合和于血，是水入于經，其血乃成也。胃中穀消水化而爲血氣，今衛疏榮盛，是榮氣强而衛氣弱也。衛氣弱者，外則不能固密皮膚，而氣爲之疏，內則不能衛護其血，而血爲之崩。經，常也。三焦者，氣之道路。衛氣疏，則氣不循常度，三焦絶其常度也。）</small>

- NOO: ZZ
  TXT: 趺陽脈微而緊，緊則爲寒，微則爲虛，微緊相搏，則爲短氣。 <small>（中虛且寒，氣自短矣。）</small>

- NOO: ZZ
  TXT: 少陰脈弱而濇，弱者微煩，濇者厥逆。 <small>（煩者熱也，少陰脈弱者，陰虛也。陰虛則發熱，以陰部見陽脈，非大虛也，故生微煩。厥逆者，四肢冷也。《經》曰：陰陽不相順接便爲厥，厥者手足厥冷是也。少陰脈濇者，陰氣濇，不能與陽相順相接，故厥逆也。）</small>

- NOO: ZZ
  TXT: 趺陽脈不出，脾不上下，身冷膚鞕。 <small>（脾胃爲榮衛之根，脾能上下，則水穀磨消，榮衛之氣，得以行。脾氣虛衰不能上下，則榮衛之氣不得通營于外，故趺陽脈不出。身冷者，衛氣不溫也。膚鞕者，榮血不濡也。）</small>

- NOO: ZZ
  TXT: 少陰脈不至，腎氣微，少精血，奔氣促迫，上入胸膈，宗氣反聚，血結心下，陽氣退下，熱歸陰股，與陰相動，令身不仁，此爲尸厥。當刺期門、巨闕。 <small>（尸厥者，爲其從厥而生，形無所知，其狀若尸，故名尸厥。少陰脈不出，則厥氣客於腎，而腎氣微，少精血，厥氣上奔，塡塞胸膈，壅遏正氣，使宗氣反聚，而血結心下。《鍼經》曰：五穀入於胃，其糟粕、津液、宗氣，分爲三隧。宗氣積于胸中，出于喉嚨，以貫心肺，而行呼吸。又曰：營氣者，泌其津液，注之於脈，化而爲血，以營四末。今厥氣大甚，宗氣反聚而不行，則絶其呼吸，血結心下而不流，則四體不仁。陽氣爲厥氣所壅，不能宣發，退下至陰股間，與陰相動。仁者柔也，不仁者，言不柔和也，爲寒熱痛痒俱不覺知者也。陽氣外不爲使，內不得通，榮衛俱不能行，身體不仁，狀若尸也。《內經》曰：厥氣上行，滿脈去形，刺期門者，以通心下結血。刺巨闕者，以行胸中宗氣，血氣流通，厥氣退，則甦矣。）</small>

- NOO: ZZ
  TXT: 寸口脈微，尺脈緊，其人虛損，多汗，知陰常在，絶不見陽也。 <small>（寸微爲亡陽，尺緊爲陰勝。陽微陰勝，故云虛損。又加之多汗，則愈損陽氣，是陰常在，而絶不見陽也。）</small>

- NOO: ZZ
  TXT: 寸口諸微亡陽，諸濡亡血，諸弱發熱，諸緊爲寒。諸乘寒者，則爲厥，鬱冒不仁，以胃無穀氣，脾濇不通，口急不能言，戰而慄也。 <small>（衛，陽也。微爲衛氣微，故云亡陽。榮，血也。濡爲榮氣弱，故云亡血。弱爲陰虛，虛則發熱。緊爲陰勝，故爲寒。諸乘寒者，則陰陽俱虛，而爲寒邪乘之也。寒氣乘虛，抑伏陽氣不得宣發，遂成厥也。鬱冒，爲昏冒不知人也。不仁，爲强直而無覺也。爲尸厥焉。以胃無穀氣，致脾濇不通於上下，故使口急不能言。戰者，寒在表也。慄者，寒在裏也。）</small>

- NOO: ZZ
  TXT: 問曰：濡弱何以反適十一頭? 師曰：五藏六府相乘，故令十一。 <small>（濡弱者，氣血也。往反有十一頭，頭者五藏六府共有十一也。）</small>

- NOO: ZZ
  TXT: 問曰：何以知乘府? 何以知乘藏? 師曰：諸陽浮數爲乘府，諸陰遲濇爲乘藏也。 <small>（府，陽也。陽脈見者，爲乘府也。藏，陰也。陰脈見者，爲乘藏也。）</small>

- NOO: OO
  TXT: 釋音

- NOO: ZZ
  TXT: 見<small>（音現，下同）</small>{n}讝<small>（職廉切，病人寐而自語也）</small>{n}劇<small>（竭戟切，甚也）</small>{n}鞕<small>（音硬，下同）</small>{n}灑淅<small>（上，所下切；下音析，寒騖貌）</small>{n}惡<small>（烏路切）</small>{n}呴<small>（香句切，噓氣往來也）</small>{n}濡<small>（汝朱切，潤也）</small>{n}闔<small>（音合）</small>{n}躁<small>（子到切，動也）</small>{n}藹<small>（於蓋切）</small>{n}瞥<small>（匹滅切）</small>{n}縈<small>（於营切）</small>{n}駃<small>（音快，疾貌）</small>{n}痞<small>（音備）</small>{n}而濡<small>（音軟，柔也）</small>{n}轉索<small>（上株恋反，下蘇各反）</small>{n}濈<small>（阻立切，汗出和也）</small>{n}趺<small>（音夫）</small>{n}腐<small>（音府，爛也）</small>{n}燥<small>（蘇到切，乾也）</small>{n}噫<small>（乙界切）</small>{n}爍<small>（式灼切）</small>{n}溲<small>（所留切，溺也）</small>{n}漐<small>（直立切）</small>{n}俠<small>（音恊，又音夾）</small>{n}黧<small>（力支切，色黑而黃也）</small>{n}䭇<small>（音噎，義同）</small>{n}噦<small>（於月切，逆氣也）</small>{n}衂<small>（女六切）</small>{n}慄<small>（音栗，懼貌）</small>{n}邪中<small>（音衆）</small> 溷<small>（胡困切，濁亂也）</small>{n}怫鬱<small>（上音弗，下音熨）</small>{n}癰<small>（於容切）</small>{n}嗢<small>（乙骨切，嗢咽也）</small>{n}豚<small>（徒渾切）</small>{n}盍<small>（音合）</small>{n}圊<small>（七情切，厠也）</small>{n}湫<small>（子由切，又子小切）</small>{n}斷<small>（魚斤切）</small>{n}麋<small>（音眉）</small>{n}悍<small>（胡旦切）</small>{n}眥<small>（靜訃切）</small>{n}參差<small>（上初簪切，下楚宜切）</small>{n}銓<small>（音殊）</small>{n}滀<small>（音畜，水聚也）</small>{n}其差<small>（楚懈切）</small>{n}呻<small>（音申）</small>{n}卵<small>（盧管切）</small>{n}嚨<small>（力公切，喉嚨也）</small>{n}菽<small>（音叔，豆也）</small>{n}勁<small>（居正切，健也）</small>{n}淖<small>（奴敎切）</small>{n}覆<small>（芳救切）</small> 牝藏<small>（上毗忍切，下才浪切，陰藏也）</small>{n}瘍<small>（以章切）</small> 僵仆<small>（上音薑，下音副）</small>{n}翕奄<small>（上音吸，下音掩）</small>{n}見陽<small>（音現）</small>{n}股<small>（音古，脾也）</small>{n}惵<small>（徒頰切，動懼貌）</small>{n}諧<small>（音鞋，和也）</small>{n}戾<small>（音利）</small>{n}痂癩<small>（上音加，下力代切）</small>{n}噫<small>（烏介切）</small>{n}酢<small>（音醋）</small>{n}冐<small>（音帽，昏冒也）</small>{n}芤<small>（苦候切）</small>

- NOO: AA
  TXT: 註解傷寒論卷第二 <small>（仲景全書第十二）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 傷寒例第三

- NOO: ZZ
  TXT: 《陰陽大論》云：春氣溫和，夏氣暑熱，秋氣淸凉，冬氣冷冽，此則四時正氣之序也。 <small>（春夏爲陽，春溫夏熱者，陽之動，始于溫，盛於暑故也。秋冬爲陰，秋凉而冬寒者，以陰之動，始于淸，盛于寒故也。）</small>

- NOO: ZZ
  TXT: 冬時嚴寒，萬類深藏，君子固密，則不傷於寒。觸冒之者，乃名傷寒耳。 <small>（冬三月純陰用事，陽乃伏藏，水氷地坼，寒氣嚴凝，當是之時，善攝生者，出處固密，去寒就溫，則不傷于寒，其涉寒冷，觸冒霜雪爲病者，謂之傷寒也。）</small>

- NOO: ZZ
  TXT: 其傷於四時之氣，皆能爲病。 <small>（春風，夏暑、秋濕、冬寒，謂之四時之氣。）</small>

- NOO: ZZ
  TXT: 以傷寒爲毒者，以其最成殺厲之氣也。 <small>（熱爲陽，陽主生。寒爲陰，陰主殺。陰寒爲病，最爲肅殺毒厲之氣。）</small>

- NOO: ZZ
  TXT: 中而卽病者，名曰傷寒。不卽病者，寒毒藏於肌膚，至春變爲溫病，至夏變爲暑病。暑病者，熱極，重於溫也。 <small>（《內經》曰：先夏至日爲溫病，後夏至日爲暑病。溫暑之病，本傷于寒而得之，故太醫均謂之傷寒也。）</small>

- NOO: ZZ
  TXT: 是以辛苦之人，春夏多溫熱病，皆由冬時觸寒所致，非時行之氣也。凡時行者，春時應暖，而復大寒；夏時應大熱，而反大凉；秋時應凉，而反大熱；冬時應寒，而反大溫。此非其時而有其氣，是以一歲之中，長幼之病多相似者，此則時行之氣也。 <small>（四時氣候不正爲病，謂之時行之氣。時氣所行爲病，非暴厲之氣，感受必同，是以一歲之中，長幼之病多相似也。）</small>

- NOO: ZZ
  TXT: 夫欲候知四時正氣爲病，及時行疫氣之法，皆當按斗曆占之。 <small>（四時正氣者，春風、夏暑、秋濕、冬寒是也。時行者，時行之氣是也。溫者，冬時感寒，至春發者是也。疫者，暴厲之氣是也。占前斗建，審其時候之寒溫，察其邪氣之輕重而治之，故下文曰：）</small>

- NOO: ZZ
  TXT: 九月霜降節後，宜漸寒，向冬大寒，至正月，雨水節後，宜解也。所以謂之雨水者，以氷雪解而爲雨水故也。至驚蟄二月節後，氣漸和暖，向夏大熱，至秋便凉。 <small>（冬寒、春溫、夏熱、秋凉，爲四時之正氣也。）</small>

- NOO: ZZ
  TXT: 從霜降以後，至春分以前，凡有觸冒霜露，體中寒卽病者，謂之傷寒也。 <small>（九月十月，寒氣尙微，爲病則輕。十一月十二月，寒冽已嚴，爲病則重。正月二月，寒漸將解，爲病亦輕。此以冬時不調，適有傷寒之人，卽爲病也。此爲四時正氣，中而卽病者也。）</small>

- NOO: ZZ
  TXT: 其冬有非節之暖者，名曰冬溫。冬溫之毒，與傷寒大異，冬溫復有先後，更相重沓，亦有輕重，爲治不同，證如後章。 <small>（此爲時行之氣，前云：冬時應寒而反大溫者是也。）</small>

- NOO: ZZ
  TXT: 從立春節後，其中無暴大寒，又不氷雪，而有人壯熱爲病者，此屬春時陽氣，發於冬時伏寒，變爲溫病。 <small>（此爲溫病也。《內經》曰：冬傷于寒，春必病溫。）</small>

- NOO: ZZ
  TXT: 從春分以後，至秋分節前，天有暴寒者，皆爲時行寒疫也。三月四月，或有暴寒，其時陽氣尙弱，爲寒所折，病熱猶輕。五月六月，陽氣已盛，爲寒所折，病熱則重。七月八月，陽氣已衰，爲寒所折，病熱亦微。其病與溫及暑病相似，但治有殊耳。 <small>（此爲疫氣也。是數者，以明前斗曆之法，占其隨時氣候，發病寒熱輕重不同耳。）</small>

- NOO: ZZ
  TXT: 十五日得一氣，於四時之中，一時有六氣，四六名爲二十四氣也。 <small>（節氣十二，中氣十二，共二十四。《內經》曰：五日謂之候，三候謂之氣，六氣謂之時，四時謂之歲。）</small>

- NOO: ZZ
  TXT: 然氣候亦有應至而不至，或有未應至而至者，<small>（或有至而不去者。）</small>或有至而太過者，皆成病氣也。 <small>（疑脫，或有至而不去句，今補，按《金匱要略》曰：有未至而至，有至而不至，有至而不去，有至而太過，何故也。師曰：冬至之後，甲子夜半，少陽起。少陰之時，陽始生，天得溫和，以未得甲子，天因溫和，此爲未至而至也。以得甲子，而天未溫和，此爲至而不至。以得甲子，天大寒不解，此爲至而不去也。以得甲子，而天溫如盛夏五六月時，此爲至而太過也。《內經》曰：至而和則平，至而甚則病，至而反者病，至而不至者病，未至而至者病。卽是觀之，脫漏明矣。）</small>

- NOO: ZZ
  TXT: 但天地動靜，陰陽鼓擊者，各正一氣耳。 <small>（《內經》曰：陰陽者，天地之道。淸陽爲天，動而不息。濁陰爲地，靜而不移。天地陰陽之氣，鼓擊而生，春夏秋冬，寒熱溫凉，各正一氣也。）</small>

- NOO: ZZ
  TXT: 是以彼春之暖，爲夏之暑。彼秋之忿，爲冬之怒。 <small>（春暖爲夏暑，從生而至長也。秋忿爲冬怒，從肅而至殺也。）</small>

- NOO: ZZ
  TXT: 是故冬至之後，一陽爻升，一陰爻降也。夏至之後，一陽氣下，一陰氣上也。 <small>（十月六爻皆陰，坤卦爲用，陰極陽來，陽生于子。冬至之後，一陽爻升，一陰爻降，於卦爲復，言陽氣得復也。四月六爻皆陽，乾卦爲用，陽極陰來，陰生于午。夏至之後，一陽氣下，一陰氣上，于卦爲姤，言陰得遇陽也。《內經》曰：冬至四十五日，陽氣微上，陰氣微下；夏至四十五日，陰氣微上，陽氣微下。）</small>

- NOO: ZZ
  TXT: 斯則冬夏二至，陰陽合也。春秋二分，陰陽離也。 <small>（陽生于子，陰生于午，是陰陽相接，故曰：合。陽退于酉，陰退于卯，是陰陽相背，故曰：離。《內經》曰：氣至之謂至，氣分之謂分。至則氣同，分則氣異。）</small>

- NOO: ZZ
  TXT: 陰陽交易，人變病焉。 <small>（天地陰陽之氣，旣交錯而不正，人所以變病。《內經》曰：陰陽相錯，而變由生也。）</small>

- NOO: ZZ
  TXT: 此君子春夏養陽，秋冬養陰，順天地之剛柔也。 <small>（《內經》曰：養生者必順于時，春夏養陽，以凉以寒。秋冬養陰，以溫以熱。所以然者，從其根故也。）</small>

- NOO: ZZ
  TXT: 小人觸冒，必嬰暴疹。須知毒烈之氣，留在何經，而發何病，詳而取之。 <small>（不能順四時調養，觸冒寒溫者，必成暴病。醫者當在意審詳而治之。）</small>

- NOO: ZZ
  TXT: 是以春傷於風，夏必飧泄。夏傷於暑，秋必病瘧。秋傷於濕，冬必咳嗽。冬傷於寒，春必病溫。此必然之道，可不審明之! <small>（當春之時，風氣大行。春傷于風，風氣通于肝，肝以春適王，風雖入之，不能卽發，至夏肝衰，然後始動。風淫末疾，則當發于四肢。夏以陽氣外盛，風不能外發，故攻內而爲飧泄。飧泄者，下利米穀不化，而色黃。當秋之時，濕氣大行。秋傷於濕，濕則下於肺，肺以秋適王，濕雖入之，不能卽發，至冬肺衰，然後濕始動也。雨淫腹疾，則當發爲下利。冬以陽氣內固，濕氣不能下行，故上逆而爲咳嗽。當夏之時，暑氣大行，夏傷于暑，夏以陰爲主內，暑雖入之，勢未能動，及秋陰出，而陽爲內主，然後暑動搏陰而爲痎瘧。痎者二日一發，瘧者一日一發。當冬之時，寒氣大行，冬傷於寒，冬以陽爲主內，寒雖入之，勢未能動，及春陽出，而陰爲內主，然後寒動，搏陽而爲溫病。是感冒四時正氣爲病，必然之道。）</small>

- NOO: ZZ
  TXT: 傷寒之病，逐日淺深，以施方治。 <small>（《內經》曰：未滿三日者，可汗而已。其滿三日者，可泄而已。）</small>

- NOO: ZZ
  TXT: 今世人傷寒，或始不早治，或治不對病，或日數久淹，困乃告醫。醫人又不依次第而治之，則不中病。皆宜臨時消息制方，無不效也。今搜采仲景舊論，錄其證候、診脈聲色，對病眞方，有神驗者，擬防世急也。 <small>（仲景之書，逮今千年而顯用于世者，王叔和之力也。）</small>

- NOO: ZZ
  TXT: 又土地溫凉，高下不同。物性剛柔，湌居亦異。是黃帝興四方之問，岐伯擧四治之能，以訓後賢，開其未悟者。臨病之工，宜須兩審也。 <small>（東方地氣溫，南方地氣熱，西方地氣凉，北方地氣寒。西北方高，東南方下。是土地溫凉、高下不同也。東方安居食魚，西方陵居華食，南方濕處而嗜酸，北方野處而食乳、是湌居之異也。東方治宜砭石，西方治宜毒藥，南方治宜微針，北方治宜灸焫。是四方醫治不同也。醫之治病，當審其土地所宜。）</small>

- NOO: ZZ
  TXT: 凡傷於寒，則爲病熱，熱雖甚，不死。 <small>（《內經》曰：風寒客于人，使人毫毛畢直，皮膚閉而爲熱，是傷寒爲病熱也。《鍼經》曰：多熱者易已，多寒者難已，是熱雖甚，不死。）</small>

- NOO: ZZ
  TXT: 若兩感於寒而病者，必死。 <small>（表裏俱病者，謂之兩感。）</small>

- NOO: ZZ
  TXT: 尺寸俱浮者，太陽受病也，當一二日發。以其脈上連風府，故頭項痛，腰脊强。 <small>（太陽爲三陽之長，其氣浮于外，故尺寸俱浮，是邪氣初入皮膚，外在表也，當一二日發。風府，穴名也，項中央，太陽之脈，從巓入絡腦，還出別下項，是以上連風府。其經循肩膊內俠脊、抵腰中，故病頭項痛、腰脊强。）</small>

- NOO: ZZ
  TXT: 尺寸俱長者，陽明受病也，當二三日發。以其脈俠鼻、絡於目，故身熱、目疼、鼻乾、不得臥。 <small>（陽明血氣俱多，尺寸俱長者，邪倂陽明，而血氣淖溢也。太陽受邪不已，傳于陽明，是當二三日發。其脈俠鼻者，陽明脈起於鼻，交頞中，絡於目。陽明之脈，正上䪼頞，還出紫目系。身熱者，陽明主身之肌肉。《鍼經》曰：陽明氣盛，則身以前皆熱。目疼鼻乾者，經中客邪也。不得臥者，胃氣逆不得從其道也。《內經》曰：胃不和，則臥不安。）</small>

- NOO: ZZ
  TXT: 尺寸俱弦者，少陽受病也，當三四日發。以其脈循脇絡於耳，故胸脇痛而耳聾。 <small>（《內經》曰：陽中之少陽，通于春氣。春脈弦，尺寸俱弦者，知少陽受邪也。二三日陽明之邪不已，傳于少陽，是當三四日發。胸脇痛而耳聾者，經壅而不利也。）</small>

- NOO: ZZ
  TXT: 此三經皆受病，未入于府者，可汗而已。 <small>（三陽受邪，爲病在表，法當汗解。然三陽亦有便入府者，入府則宜下，故云未入于府者，可汗而已。）</small>

- NOO: ZZ
  TXT: 尺寸俱沉細者，太陰受病也，當四五日發。以其脈布胃中，絡於嗌，故腹滿而嗌乾。 <small>（陽極則陰受之，邪傳三陽旣遍，次乃傳于陰經。在陽爲在表，在陰爲在裏。邪在表則見陽脈，邪在裏則見陰脈。陽邪傳陰，邪氣內陷，故太陰受病而脈尺寸俱沉細也。自三陽傳于太陰，是當四五日發也。邪入于陰，則漸成熱，腹滿而嗌乾者，脾經壅而成熱也。）</small>

- NOO: ZZ
  TXT: 尺寸俱沉者，少陰受病也，當五六日發。以其脈貫腎，絡於肺，繫舌本，故口燥舌乾而渴。 <small>（少陰腎水也，性趣下。少陰受病，脈尺寸俱沉也。四五日太陰之邪不已，至五六日則傳于少也，是少陰病當五六日發。人傷于寒，則爲病熱，謂始爲寒，而終成熱也。少陰爲病，口燥舌乾而渴，邪傳入裏，熱氣漸深也。）</small>

- NOO: ZZ
  TXT: 尺寸俱微緩者，厥陰受病也，當六七日發。以其脈循陰器、絡於肝，故煩滿而囊縮。 <small>（緩者，風脈也。厥陰脈微緩者，邪傳厥陰，熱氣已劇，近于風也。當六七日發，以少陰邪傳于厥陰。煩滿而囊縮者，熱氣聚于內也。）</small>

- NOO: ZZ
  TXT: 此三經皆受病，已入於府，可下而已。 <small>（三陰受邪，爲病在裏，于法當下。然三陰亦有在經者，在經則宜汗，故云：已入于府者，可下而已。《經》曰：臨病之工，宜須兩審。）</small>

- NOO: ZZ
  TXT: 若兩感於寒者，一日太陽受之，卽與少陰俱病，則頭痛、口乾、煩滿而渴。二日陽明受之，卽與太陰俱病，則腹滿身熱、不欲食、讝語。三日少陽受之，卽與厥陰俱病，則耳聾，囊縮而厥，水漿不入，不知人者，六日死。若三陰三陽、六藏六府皆受病，則榮衛不行。府藏不通，則死矣。 <small>（陰陽俱病，表裏俱傷者，爲兩感。以其陰陽兩感，病則兩證俱見。至于傳經，則亦陰陽兩經俱傳也。始得一日，頭痛者太陽，口乾煩滿而渴者少陰。至二日則太陽傳于陽明，而少陰亦傳于太陰，身熱讝語者陽明，腹滿不欲食者太陰。至三日陽明傳于少陽，而太陰又傳于厥陰，耳聾者少陽，囊縮而厥者厥陰，水漿不入，不知人者，胃氣不通也。《內經》曰：五藏已傷，六府不通，榮衛不行，如是之後，三日乃死，何也? 岐伯曰：陽明者十二經脈之長也，其血氣盛，故云不知人。三日其氣乃盡，故死矣。謂三日六經俱病，榮衛之氣，不得行于內外，府藏之氣不得通于上下，至六日府藏之氣俱盡，榮衛之氣俱絶，則死矣。）</small>

- NOO: ZZ
  TXT: 其不兩感於寒，更不傳經，不加異氣者，至七日太陽病衰，頭痛少愈也。八日陽明病衰，身熱少歇也。九日少陽病衰，耳聾微聞也。十日太陰病衰，腹減如故，則思飮食。十一日少陰病衰，渴止舌乾，已而嚔也。十二日厥陰病衰，囊縱，少腹微下，大氣皆去，病人精神爽慧也。 <small>（六日傳遍，三陰三陽之氣皆和，大邪之氣皆去，病人精神爽慧也。）</small>

- NOO: ZZ
  TXT: 若過十三日以上不間，尺寸陷者，大危。 <small>（間者，瘳也。十二日傳經盡，則當瘳愈。若過十三日已上不瘳，尺寸之脈沉陷者，卽正氣內衰，邪氣獨勝，故云大危。）</small>

- NOO: ZZ
  TXT: 若更感異氣，變爲他病者，當依舊壞證病而治之。若脈陰陽俱盛，重感於寒者，變爲溫瘧。 <small>（異氣者，爲先病未已，又感別異之氣也。兩邪相合，變爲他病，脈陰陽俱盛者，傷寒之脈也。《難經》曰：傷寒之脈，陰陽俱盛而緊濇。《經》曰：脈盛身寒，得之傷寒，則爲前病熱未已，再感于寒，寒熱相搏，變爲溫瘧。）</small>

- NOO: ZZ
  TXT: 陽脈浮滑，陰脈濡弱者，更遇於風，變爲風溫。 <small>（此前熱未歇，又感于風者也。《難經》曰：中風之脈，陽浮而滑，陰濡而弱，風來乘熱，故變風溫。）</small>

- NOO: ZZ
  TXT: 陽脈洪數，陰脈實大者，遇溫熱，變爲溫毒。溫毒爲病最重也。 <small>（此前熱未已，又感溫熱者也。陽主表，陰主裏，洪數實大皆熱也，兩熱相合，變爲溫毒。以其表裏俱熱，故爲病最重。）</small>

- NOO: ZZ
  TXT: 陽脈濡弱，陰脈弦緊者，更遇溫氣，變爲溫疫。以此冬傷於寒，發爲溫病，脈之變證，方治如說。 <small>（此前熱未已，又感溫氣者也。溫熱相合，變爲溫疫。）</small>

- NOO: ZZ
  TXT: 凡人有疾，不時卽治，隱忍冀差，以成痼疾。 <small>（凡覺不佳，急須求治，苟延時日，則邪氣入深，難可復制。《千金》曰：凡有少苦，似不如平常，卽須早道。若隱忍不治，冀望自差，須臾之間，以成痼疾，此之謂也。）</small>

- NOO: ZZ
  TXT: 小兒女子，益以滋甚。 <small>（小兒氣血未全，女子血室多病，凡所受邪，易于滋蔓。）</small>

- NOO: ZZ
  TXT: 時氣不和，便當早言，尋其邪由，及在腠理，以時治之，罕有不愈者。 <small>（腠理者，津液腠泄之所，文理縫會之中也。《金匱要略》曰：腠者，是三焦通會元眞之處，爲血氣所注。理者，是皮膚藏府之文理也。邪客于皮膚，則邪氣浮淺，易爲散發，若以時治之，罕有不愈者矣。《金匱玉函》曰：主候常存，形色未病，未入腠理，針藥及時，服將調節，委以良醫，病無不愈。）</small>

- NOO: ZZ
  TXT: 患人忍之，數日乃說，邪氣入藏，則難可制，此爲家有患，備慮之要。 <small>（邪在皮膚，則外屬陽而易治。邪傳入裏，則內屬陰而難治。《內經》曰：善治者，治皮毛，其次治肌膚，其次治筋脈，其次治六府，其次治五藏。治五藏者，半死，半生也。昔桓侯怠于皮膚之微疾，以至骨髓之病，家有患者，可不備慮。）</small>

- NOO: ZZ
  TXT: 凡作湯藥，不可避晨夜，覺病須臾，卽宜便治，不等早晩，則易愈矣。 <small>（《千金》曰：凡始覺不佳，卽須治療，迄至於病，湯食競進，折其毒勢，自然而差。）</small>

- NOO: ZZ
  TXT: 若或差遲，病卽傳變，雖欲除治，必難爲力。 <small>（傳，有常也；變無常也。傳爲循經而傳，此太陽傳陽明是也；變爲不常之變，如陽證變陰證是也。邪旣傳變，病勢深也。《本草》曰：病勢已成，可得半愈，病勢已過，命將難全。）</small>

- NOO: ZZ
  TXT: 服藥不如方法，縱意違師，不須治之。 <small>（《內經》曰：拘于鬼神者，不可與言至德。惡于針石者，不可與言至巧。病不許治者，病不必治，治之無功矣。）</small>

- NOO: ZZ
  TXT: 凡傷寒之病，多從風寒得之。 <small>（凡中風與傷寒爲病，自古通謂之傷寒。《千金》曰：夫傷寒病者，起自風寒，入於腠理，與精氣分爭，榮衛偏隔，周身不通而病。）</small>

- NOO: ZZ
  TXT: 始表中風寒，入裏則不消矣。 <small>（始自皮膚，入于經絡，傳于藏府是也。）</small>

- NOO: ZZ
  TXT: 未有溫覆而當，不消散者。 <small>（風寒初客于皮膚，便投湯藥，溫暖發散而當者，則無不消散之邪。）</small>

- NOO: ZZ
  TXT: 不在證治，擬欲攻之，猶當先解表，乃可下之。 <small>（先解表而後下之，則無復傳之邪也。）</small>

- NOO: ZZ
  TXT: 若表已解，而內不消，非大滿，猶生寒熱，則病不除。 <small>（表證雖罷，裏不至大堅滿者，亦未可下之。是邪未收斂成實，下之則裏虛而邪復不除，猶生寒熱也。）</small>

- NOO: ZZ
  TXT: 若表已解，而內不消，大滿大實，堅有燥屎，自可除下之，雖四五日，不能爲禍也。 <small>（外無表證，裏有堅滿，爲下證悉具。《外臺》云：表和裏病，下之則愈。下證旣具，則不必拘于日數。）</small>

- NOO: ZZ
  TXT: 若不宜下，而便攻之，內虛熱入，恊熱遂利，煩躁諸變，不可勝數，輕者困篤，重者必死矣。 <small>（下之不當，病輕者，證猶變易而難治，又矧重者乎。）</small>

- NOO: ZZ
  TXT: 夫陽盛陰虛，汗之則死，下之則愈。陽虛陰盛，汗之則愈，下之則死。 <small>（表爲陽，裏爲陰。陰虛者，陽必湊之，陽盛之邪，乘其裏虛而入于府者，爲陽盛陰虛也。《經》曰：尺脈弱，名曰陰不足。陽氣下陷入陰中，則發熱者是矣。下之，除其內熱而愈，若反汗之，則竭其津液而死。陰脈不足，陽往從之。陽脈不足，陰往乘之。陰邪乘其表虛，客于榮衛之中者，爲陽虛陰盛也。《經》曰：假令寸口脈微，名曰陽不足。陰氣上入陽中，則洒淅惡寒者是矣。汗之，散其表寒則愈，若反下之，則脫其正氣而死。《經》曰：本發汗而復下之，此爲逆也。本先下之，而反汗之爲逆。）</small>

- NOO: ZZ
  TXT: 夫如是，則神丹安可以誤發? 甘遂何可以妄攻? 虛盛之治，相背千里，吉凶之機，應若影響，豈容易哉!  <small>（神丹者，發汗之藥也。甘遂者，下藥也。若汗下當則吉，汗下不當則凶，其應如影隨形，如響應聲。）</small>

- NOO: ZZ
  TXT: 况桂枝下咽，陽盛則斃。承氣入胃，陰盛以亡。 <small>（桂枝湯者，發汗藥也。承氣湯者，下藥也。《金匱玉函》曰：不當汗而强與汗之者，令人奪其津液，枯槁而死。不當下而强與下之者，令人開腸洞泄，便溺不禁而死。）</small>

- NOO: ZZ
  TXT: 死生之要，在乎須臾，視身之盡，不暇計日。 <small>（投湯不當，則災禍立見，豈暇計其日數哉。）</small>

- NOO: ZZ
  TXT: 此陰陽虛實之交錯，其候至微，發汗吐下之相反，其禍至速。而醫術淺狹，懵然不知病源，爲治乃悞，使病者殞歿，自謂其分，至今冤魂塞於冥路，死屍盈於曠野，仁者鑒此，豈不痛歟! 凡兩感病俱作，治有先後，發表攻裏，本自不同，而執迷妄意者，乃云神丹、甘遂，合而飮之，且解其表，又除其裏，言巧似是，其理實違。夫智者之擧錯也，常審以愼。愚者之動作也，必果而速。安危之變，豈可詭哉! 世上之士，但務彼翕習之榮，而莫見此傾危之敗，惟明者，居然能護其本，近取諸身，夫何遠之有焉。 <small>（兩感病俱作，欲成不治之疾，醫者大宜消息，審其先後，次第而治之。若妄意攻治，以求速效者，必致傾危之敗。）</small>

- NOO: ZZ
  TXT: 凡發汗溫暖湯藥，其方雖言日三服，若病劇不解，當促其間，可半日中盡三服。若與病相阻，卽便有所覺。重病者，一日一夜，當晬時觀之，如服一劑，病證猶在，故當復作本湯服之。至有不肯汗出，服三劑乃解。若汗不出者，死病也。 <small>（發汗藥，須溫暖服者，易爲發散也。日三服者，藥勢續也。病勢稍重，當促急服之，以折盛熱，不可拘于本方。設藥病不相對，湯入卽便知之，如陰多者，投以凉藥，卽寒逆隨生。陽多者，飮以溫劑，則熱毒卽起，是便有所覺。晬時者，周時也，一日一夜服湯藥盡劑，更看其傳，如病證猶在，當復作本湯，以發其汗。若服三劑不解，汗不出者，邪氣大甚，湯不能勝，必成大疾。《千金》曰：熱病脈躁盛而不得汗者，此陽脈之極也，死。）</small>

- NOO: ZZ
  TXT: 凡得時氣病，至五六日，而渴欲飮水，飮不能多，不當與也，何者? 以腹中熱尙少，不能消之，便更與人作病也。至七八日，大渴，欲飮水者，猶當依證與之。與之常令不足，勿極意也。言能飮一斗，與五升。若飮而腹滿，小便不利，若喘若噦，不可與之。忽然大汗出，是爲自愈也。 <small>（熱在上焦，則爲消渴，言熱消津液，而上焦乾燥，則生渴也。大熱則能消水，熱少不能消之，若强飮，則停飮，變爲諸病。至七八日，陽勝氣溫，向解之時，多生大渴也，亦須少少與之，以潤胃氣，不可極意飮也。若飮而腹滿，小便不利，若喘若噦者，爲水飮內停而不散，不可更與之，忽然陽氣通，水氣散，先發于外，作大汗而解。）</small>

- NOO: ZZ
  TXT: 凡得病，反能飮水，此爲欲愈之病。其不曉病者，但聞病飮水自愈，小渴者，乃强與飮之，因成其禍，不可復數。 <small>（小渴者，爲腹中熱少。若强與水，水飮不消，復爲諸飮病也。）</small>

- NOO: ZZ
  TXT: 凡得病厥，脈動數，服湯藥更遲。脈浮大減小、初躁後靜，此皆愈證也。 <small>（動數之脈，邪在陽也，湯入而變遲者，陽邪愈也。浮大之脈，邪在表也，而復減小者，表邪散也。病初躁亂者，邪所煩也，湯入而安靜者，藥勝病也。是皆爲愈證。）</small>

- NOO: ZZ
  TXT: 凡治溫病，可刺五十九穴。 <small>（五十九穴者，以瀉諸經之溫熱。《鍼經》曰：熱病，取之諸陽五十九穴，刺以瀉其熱，而出其汗、實其陰，而補其不足。所謂五十九刺，兩手內外側各三，凡十二痏。五指間各一，凡八痏。足亦如是、頭入髮際一寸旁三分，各三，凡六痏。更入髮三寸，邊五，凡十痏。耳前後、口下，各一，項中一穴，凡六痏；巓上一、顖會一、髮際一、廉泉一、風池二、天柱二。又《內經》曰：熱兪五十九，頭上五行。行五者，以瀉諸陽之熱逆也。大杼、膺兪、缺盆、背兪，此八者，以瀉胸中之熱也。氣衝、三里、巨虛、上下廉，此八者，以瀉胃中之熱也。雲門、髃骨、委中、髓空，此八者，以瀉四支之熱也。五藏兪旁五，此十者，以瀉五藏之熱也。凡此五十九穴者，皆熱之左右也。）</small>

- NOO: ZZ
  TXT: 又身之穴，三百六十有五，其三十穴，灸之有害。七十九穴，刺之爲災。幷中髓也。 <small>（穴有三百六十五，以應一歲。其灸刺之禁，皆肉薄骨解之處，血脈虛少之分，鍼灸幷中髓也。）</small>

- NOO: ZZ
  TXT: 脈四損，三日死。平人四息，病人脈一至，名曰四損。脈五損，一日死。平人五息，病人脈一至，名曰五損。脈六損，一時死。平人六息，病人脈一至，名曰六損。 <small>（四藏氣絶者，脈四損。五藏氣絶者，脈五損。五藏六府俱絶者，脈六損。）</small>

- NOO: ZZ
  TXT: 脈盛身寒，得之傷寒。脈虛身熱，得之傷暑。 <small>（《內經》曰：脈者，血之府也。脈實血實，脈虛血虛。寒則傷血，邪倂於血，則血盛而氣虛，故傷寒者，脈盛而身寒。熱則傷氣，邪倂於氣，則氣盛而血虛，故傷暑者，脈虛而身熱。）</small>

- NOO: ZZ
  TXT: 脈陰陽俱盛，大汗出，不解者，死。 <small>（脈陰陽俱盛，當汗出而解。若汗出不解，則邪氣內勝，正氣外脫，故死。《內經》曰：汗出，而脈尙躁盛者，死。《千金》曰：熱病已得汗，脈尙躁盛，此陽脈之極也，死。）</small>

- NOO: ZZ
  TXT: 脈陰陽俱虛，熱不止者，死。 <small>（脈陰陽俱虛者，眞氣弱也。熱不止者，邪氣勝也。《內經》曰：病溫虛甚者，死。）</small>

- NOO: ZZ
  TXT: 脈至乍疏乍數者，死。 <small>（爲天眞榮衛之氣斷絶也。）</small>

- NOO: ZZ
  TXT: 脈至如轉索者，其日死。 <small>（爲緊急而不軟，是中無胃氣，故不出其日而死。）</small>

- NOO: ZZ
  TXT: 讝言妄語，身微熱，脈浮大，手足溫者，生。逆冷，脈沉細者，不過一日死矣。 <small>（讝言妄語，陽病也。身微熱，脈浮大，手足溫，爲脈病相應。若身逆冷，脈沉細，爲陽病見陰脈，脈病不相應，故不過一日而死。《難經》曰：脈不應病，病不應脈，是爲死病。）</small>

- NOO: ZZ
  TXT: 此以前是傷寒熱病證候也。

- NOO: BB
  TXT: 辨痓濕暍脈證第四

- NOO: ZZ
  TXT: 傷寒所致太陽，痓、濕、暍三種，宜應別論，以爲與傷寒相似，故此見之。 <small>（痓，當作痙，傳寫之誤也。痓者惡也，非强也。《內經》曰：肺移熱於腎，傳爲柔痓。柔爲筋柔而無力，痙謂骨痙而不隨。痙者，强也，《千金》以强直爲痙。《經》曰：頸項强急，口噤背反張者痙。卽是觀之，痓爲痙字明矣。）</small>

- NOO: ZZ
  TXT: 太陽病，發熱無汗，反惡寒者，名曰剛痓。[一] <small>（《千金》曰：太陽中風，重感寒濕，則變痓。太陽病，發熱無汗，爲表實，則不當惡寒，今反惡寒者，則太陽中風，重感於寒，爲痓病也。以表實感寒，故名剛痓。）</small>

- NOO: ZZ
  TXT: 太陽病，發熱汗出，不惡汗者，名曰柔痓。[二] <small>（太陽病，發熱汗出爲表虛，則當惡寒，其不惡寒者，爲陽明病。今發熱汗出，而不惡寒者，非陽明證，則是太陽中風，重感於濕，爲柔痓也。表虛感濕，故曰柔痓。）</small>

- NOO: ZZ
  TXT: 太陽病，發熱，脈沉而細者，名曰痓。[三] <small>（太陽主表，太陽病，發熱爲表病，脈當浮大，今脈反沉細，旣不愈，則太陽中風，重感于濕，而爲痓也。《金匱要略》曰：太陽病，其證痛，身體强，几几然，脈反沉遲，此爲痓，括蔞桂枝湯主之。）</small>

- NOO: ZZ
  TXT: 太陽病，發汗太多，因致痓。[四] <small>（太陽病，發汗太多，則亡陽。《內經》曰：陽氣者，精則養神，柔則養筋。陽微不能養筋，則筋脈緊急而成痓也。）</small>

- NOO: ZZ
  TXT: 病身熱足寒，頸項强急，惡寒，時頭熱面赤，目脈赤，獨頭面 <small>（一本無面字）</small>搖，卒口噤，背反張者，痓病也。[五] <small>（太陽中風，爲純中風也，太陽傷寒，爲純傷寒也，皆不作痓。惟是太陽中風，重感寒濕，乃變爲痓也。身熱足寒者，寒濕傷下也。時頭熱面赤，目脈赤，風傷于上也。頭搖者，風主動也。獨頭搖者，頭爲諸陽之會，風傷陽也，若純傷風者，身亦爲之動搖，手足爲之搐搦，此者內挾寒濕，故頭搖也。口噤者，寒主急也，卒口噤者，不常噤也，有時而緩，若風寒相摶，則口噤而不時開，此者加之風濕，故卒口噤也。足太陽之脈，起於目內眥，上額交巓上，其支別者，從巓入絡腦，還出別下項，循肩膊內，夾脊抵腰中，下貫臀，以下至足，風寒客於經中，則筋脈拘急，故頸項强急而背反張也。）</small>

- NOO: ZZ
  TXT: 太陽病，關節疼痛而煩，脈沉而細者，此名濕痺。濕痺之候，其人小便不利，大便反快，但當利其小便。[一] <small>（《金匱要略》曰：霧傷皮腠，濕流關節，疼痛而煩者，濕氣內流也。濕同水也，脈沉而細者，水性趣下也。痺，痛也。因其關節煩疼，而名曰濕痺，非脚氣之痺也。《內經》曰：濕勝則濡泄。小便不利，大便反快者，濕氣內勝也。但當利其小便，以宣泄腹中濕氣。古云：治濕之病，不利小便，非其治也。）</small>

- NOO: ZZ
  TXT: 濕家之爲病，一身盡疼，發熱，身色如似熏黃。[二] <small>（身黃如橘子色者，陽明瘀熱也。此身色如似熏黃，卽非陽明瘀熱。身黃發熱者，梔子蘖皮湯主之，爲表裏有熱，則身不疼痛。此一身盡疼，非傷寒客熱也，知濕邪在經而使之，脾惡濕，濕傷，則脾病而色見，是以身發黃者，爲其黃如烟熏，非正黃色也。）</small>

- NOO: ZZ
  TXT: 濕家，其人但頭汗出，背强，欲得被覆向火。若下之早則噦，胸滿，小便不利，舌上如胎者，以丹田有熱，胸中有寒，渴欲得水而不能飮，則口燥煩也。[三] <small>（濕家，有風濕、有寒濕，此寒濕相搏者也。濕勝則多汗，傷寒則無汗，寒濕相搏，雖有汗而不能周身，故但頭汗出也。背，陽也，腹，陰也，太陽之脈，夾脊抵腰，太陽客寒濕，表氣不利，而背强也。裏有邪者，外不惡寒，表有邪者，則惡寒。欲得被覆向火者，寒濕在表而惡寒也。若下之早，則傷動胃氣，損其津液，故致噦而胸滿、小便不利。下後裏虛，上焦陽氣因虛而陷於下焦，爲丹田有熱，表中寒乘而入於胸中，爲胸上有寒，使舌上生白胎滑也。臟燥則欲飮水，以胸上客寒濕，故不能飮，而但口燥煩也。）</small>

- NOO: ZZ
  TXT: 濕家下之，額上汗出，微喘，小便利者，死。若下利不止者，亦死。[四] <small>（濕家發汗則愈。《金匱要略》曰：濕家身煩疼，可與麻黃加朮四兩，發其汗爲宜，若妄下則大逆。額上汗出而微喘者，乃陽氣上逆也，小便自利或下利者，陰氣下流也。陰陽相離，故云死矣。《內經》曰：陰陽離決，精氣乃絶。）</small>

- NOO: ZZ
  TXT: 問曰：風濕相搏，一身盡疼痛，法當汗出而解，値天陰雨不止，醫云：此可發汗，汗之，病不愈者，何也? 答曰：發其汗，汗大出者，但風氣去，濕氣在，是故不愈也。若治風濕者，發其汗，但微微似欲汗出者，風濕俱去也。 <small>（値天陰雨不止，明其濕勝也。《內經》曰：陽受風氣，陰受濕氣。又曰：傷於風者，上先受之。傷於濕者，下先受之。風濕相搏，則風在外，而濕在內。汗大出者，其氣暴，暴則外邪出，而裏邪不能出，故風去而濕在。汗微微而出者，其氣緩，緩則內外之邪皆出，故風濕俱去也。）</small>

- NOO: ZZ
  TXT: 濕家病，身上疼痛，發熱面黃而喘，頭痛，鼻塞而煩，其脈大，自能飮食，腹中和無病，病在頭中寒濕，故鼻塞，內藥鼻中，則愈。[五] <small>（病有淺深，證有中外，此則濕氣淺者也。何以言之? 濕家不云關節煩疼，而云身上疼痛，是濕氣不流關節，而外客肌表也。不云發熱，身似熏黃，復云發熱面黃而喘，是濕不干於脾，而薄於上焦也。陰受濕氣，則濕邪爲深，今頭痛，鼻塞而煩，是濕客於陽，而不客於陰也。濕家之脈當沉細，爲濕氣內流，脈大者陽也，則濕不內流，而外在表也。又以自能飮食，胸腹別無滿痞，爲腹中和無病，知其濕氣微淺，內藥鼻中，以宣泄頭中寒濕。）</small>

- NOO: ZZ
  TXT: 病者一身盡疼，發熱，日晡所劇者，此名風濕。此病傷于汗出當風，或久傷取冷所致也。[六] <small>（一身盡疼者，濕也。發熱日晡所劇者，風也。若汗出當風而得之者，則先客濕而後感風。若久傷取冷得之者，則先傷風而后中濕。可與麻黃杏仁薏苡仁甘草湯，見《金匱要略》中。）</small>

- NOO: ZZ
  TXT: 太陽中熱者，暍是也。其人汗出惡寒，身熱而渴也。[一] <small>（汗出惡寒，身熱而不渴者，中風也。汗出惡寒，身熱而渴者，中暍也。白虎加人參湯主之，見《金匱要略》中方。）</small>

- NOO: ZZ
  TXT: 太陽中暍者，身熱疼重，而脈微弱，此亦夏月傷冷水，水行皮中所致也。[二] <small>（《經》曰：脈虛身熱，得之傷暑。身熱脈微弱者，暍也。身體疼重者，水也。夏時暑熱，以水灌洗而得之。一物瓜蒂散主之，見《金匱要略》中方。）</small>

- NOO: ZZ
  TXT: 太陽中暍者，發熱惡寒，身重而疼痛，其脈弦細芤遲，小便已，洒洒然毛聳，手足逆冷，小有勞，身卽熱，口開，前板齒燥。若發汗，則惡寒甚。加溫針，則發熱甚。數下之，則淋甚。[三] <small>（病有在表，有在裏者，有表裏俱病者。此則表裏俱病者也。發熱惡寒，身重疼痛者，表中暍也。脈弦細芤遲者，中暑脈虛也。小便已，洒洒然毛聳，手足逆冷者，太陽經氣不足也。小有勞，身卽熱者，謂勞動其陽，而暍卽發也。口開，前板齒燥者，重有熱也。《內經》曰：因於暑汗，煩則喘喝。口開，謂喘喝也，以喘喝不止，故前板齒乾燥。若發汗以去表邪，則外虛陽氣，故惡寒甚。若以溫針助陽，則火熱內攻，故發熱甚。若下之，以除裏熱，則內虛，而膀胱燥，故淋甚。）</small>

- NOO: BB
  TXT: 辨太陽病脈證幷治法上第五

- NOO: ZZ
  TXT: 太陽之爲病，脈浮，頭項强痛而惡寒。 <small>（《經》曰：尺寸俱浮者，太陽受病。太陽主表，爲諸陽主氣。脈浮，頭項强痛而惡寒者，太陽表病也。）</small>

- NOO: ZZ
  TXT: 太陽病，發熱，汗出，惡風，脈緩者，名爲中風。 <small>（風，陽也。寒，陰也。風則傷衛，發熱，汗出，惡風者，衛中風。榮病，發熱，無汗，不惡風而惡寒。衛病，則發熱，汗出，不惡寒而惡風。以衛爲陽，衛外者也，病則不能衛固其外，而皮腠躁，故汗出而惡風也。傷寒脈緊，傷風脈緩者，寒性勁急而風性解緩故也。）</small>

- NOO: ZZ
  TXT: 太陽病，或已發熱，或未發熱，必惡寒，體痛，嘔逆，脈陰陽俱緊者，名曰傷寒。 <small>（《經》曰：凡傷於寒，則爲病熱，爲寒氣客於經中，陽經怫結而成熱也。中風卽發熱者，風爲陽也。及傷寒云，或已發熱，或未發熱，以寒爲陰邪，不能卽熱，鬱而方變熱也。風則傷衛，寒則傷榮，衛虛者惡風，榮虛者惡寒，榮傷寒者，必惡寒也。氣病者則麻，血病者則痛。風令氣緩，寒令氣逆，體痛嘔逆者，榮中寒也。《經》曰：脈盛身寒，得之傷寒，脈陰陽俱緊者，知其傷寒也。）</small>

- NOO: ZZ
  TXT: 傷寒一日，太陽受之，脈若靜者爲不傳。頗欲吐，若燥煩，脈數急者，爲傳也。 <small>（太陽主表，一日則太陽受邪，至二日當傳陽明，若脈氣微而不傳陽明。胃經受邪，則喜吐。寒邪傳裏者，則變熱。如頗欲吐，若煩燥，脈急數者，爲太陽寒邪變熱，傳於陽明也。）</small>

- NOO: ZZ
  TXT: 傷寒二三日，陽明少陽證不見者，爲不傳也。 <small>（傷寒二三日，無陽明少陽證，知邪不傳，止在太陽經中也。）</small>

- NOO: ZZ
  TXT: 太陽病，發熱而渴，不惡寒者，爲溫病。 <small>（發熱而渴，不惡寒者，陽明也。此太陽受邪，知爲溫病，非傷寒也。積溫成熱，所以發熱而渴，不惡寒也。）</small>

- NOO: ZZ
  TXT: 若發汗已，身灼熱者，名曰風溫。風溫爲病，脈陰陽俱浮，自汗出，身重，多眠睡，鼻息必鼾，語言難出。若被下者，小便不利，直視，失溲。若被火者，微發黃色，劇則如驚癇，時瘛瘲。若火熏之，一逆尙引日，再逆促命期。 <small>（傷寒發汗已，則身凉。若發汗已，身灼熱者，非傷寒，爲風溫也。風傷於上，而陽受風氣，風與溫相合，則傷衛。脈陰陽俱浮，自汗出者，衛受邪也。衛者氣也，風則傷衛，溫則傷氣，身重，多眠睡者，衛受風溫而氣昏也。鼻息必鼾，語言難出者，風溫外甚，而氣擁不利也。若被下者，則傷藏氣，太陽膀胱經也。《內經》曰：膀胱不利爲癃，不約爲遺溺。癃者，小便不利也。太陽之脈起目內眦。《內經》曰：瞳子高者，太陽不足，戴眼者，太陽已絶。小便不利、直視、失溲，爲下後竭津液，損藏氣，風溫外勝。《經》曰：欲絶也爲難治。若被火者，則火助風溫成熱，微者熱瘀而發黃。劇者熱甚生風，如驚癇而時瘛瘲也。先曾被火爲一逆，若更以火熏之，是再逆也。一逆尙猶延引時日而不愈，其再逆者，必致危殆，故云促命期。）</small>

- NOO: ZZ
  TXT: 病有發熱惡寒者，發於陽也。無熱惡寒者，發於陰也。發於陽者七日愈，發於陰者六日愈。以陽數七，陰數六故也。 <small>（陽爲熱也，陰爲寒也。發熱而惡寒，寒傷陽也。無熱而惡寒，寒傷陰也。陽法火，陰法水。火成數七，水成數六。陽病七日愈者，火數足也。陰病六日愈者，水數足也。）</small>

- NOO: ZZ
  TXT: 太陽病，頭痛至七日已上自愈者，以行其經盡故也。若欲作再經者，鍼足陽明，使經不傳則愈。 <small>（傷寒自一日至六日，傳三陽三陰經盡，至七日當愈。《經》曰：七日太陽病衰，頭痛少愈。若七日不愈，則太陽之邪再傳陽明，針足陽明爲迎而奪之，使經不傳，則愈。）</small>

- NOO: ZZ
  TXT: 太陽病欲解時，從已至未上。 <small>（已爲正陽，則陽氣得以復也。始於太陽，終於厥陰。六經各以三時爲解，而太陽從已至未，陽明從申至戌，少陽從寅至辰。至於太陰，從亥至丑，少陰從子至寅，厥陰從丑至卯者，以陽行也速，陰行也緩，陽主於晝。陰主於夜。陽三經解時，從寅至戌，以陽道常饒也。陰三經解時，從亥至卯，以陰道常乏也。《內經》曰：陽中之太陽，通於夏氣，則已午未，太陽乘王也。）</small>

- NOO: ZZ
  TXT: 風家，表解而不了了者，十二日愈。 <small>（中風家，發汗解後，未全快暢者，十二日大邪皆去，六經悉和，則愈。）</small>

- NOO: ZZ
  TXT: 病人身大熱，反欲得近衣者，熱在皮膚，寒在骨髓也。身大寒，反不欲近衣者，寒在皮膚，熱在骨髓也。 <small>（皮膚言淺，骨髓言深。皮膚言外，骨髓言內。身熱欲得衣者，表熱裏寒也。身寒不欲衣者，表寒裏熱也。）</small>

- NOO: ZZ
  TXT: 太陽中風，陽浮而陰弱。陽浮者，熱自發。陰弱者，汗自出。嗇嗇惡寒，淅淅惡風，翕翕發熱，鼻鳴乾嘔者，桂枝湯主之。[上一] <small>（陽以候衛，陰以候榮。陽脈浮者，衛中風也。陰脈弱者，榮氣弱也。風幷於衛，則衛實而榮虛，故發熱汗自出也。《經》曰：太陽病，發熱汗出者，此爲榮弱衛强者是也。嗇嗇者，不足也，惡寒之貌也。淅淅者，洒淅也，惡風之貌也。衛虛則惡風，榮虛則惡寒，榮弱衛强，惡寒復惡風者，以自汗出，則皮膚緩，腠理疏，是亦惡風也。翕翕者，熇熇然而熱也，若合羽所覆，言熱在表也。鼻鳴乾嘔者，風擁而氣逆也。與桂枝湯和榮衛而散風邪也。）</small>

- NOO: CP
  TXT: 桂枝湯方

- NOO: S2
  TXT: 桂枝 <small>（參兩，去皮，味辛熱）</small>  芍藥 <small>（參兩，味苦酸微寒）</small>  甘草 <small>（貳兩，炙，味甘平）</small>  生薑 <small>（參兩，切，味辛溫）</small>  大棗 <small>（拾貳枚，擘，味甘溫）</small> <small>（《內經》曰：辛甘發散爲陽。桂枝湯，辛甘之劑也，所以發散風邪。《內經》曰：風淫所勝，平以辛，佐以苦甘，以甘緩之，以酸收之。是以桂枝爲主，芍藥甘草爲佐也。《內經》曰：風淫於內，以甘緩之，以辛散之。是以生薑大棗爲使也。）</small>

- NOO: S2
  TXT: 右伍味，㕮咀。以水柒升，微火煑取參升，去滓，適寒溫，服壹升。服已須臾，歠熱稀粥壹升餘，以助藥力，溫覆令壹時許，遍身漐漐，微似有汗者益佳，不可令如水流漓，病必不除。若壹服汗出病差，停後服，不必盡劑。若不汗，更服，依前法。又不汗，後服小促伇其間，半日許，令參服盡。若病重者，壹日壹夜服，周時觀之。服壹劑盡，病證猶在者，更作服。若汗不出者，乃服至貳參劑。禁生冷、粘滑、肉麵、五辛、酒酪、臭惡等物。

- NOO: ZZ
  TXT: 太陽病，頭痛發熱，汗出惡風者，桂枝湯主之。[二] <small>（頭痛者，太陽也。發熱汗出惡風者，中風也。與桂枝湯，解散風邪。）</small>

- NOO: ZZ
  TXT: 太陽病，項背强几几，反汗出惡風者，桂枝加葛根湯主之。[三] <small>（几几者，伸頸之貌也。動則伸頸，搖身而行。項背强者，動則如之。項背几几者，當無汗，反汗出惡風者，中風表虛也，與桂枝湯以和表，加麻黃、葛根以祛風，且麻黃主表實，後葛根湯證云：太陽病，項背强几几，無汗惡風，葛根湯主之。藥味正與此方同。其無汗者，當用麻黃，今自汗出，恐不加麻黃，但加葛根也。）</small>

- NOO: ZZ
  TXT: 太陽病，下之後，其氣上衝者，可與桂枝湯。方用前法。若不上衝者，不可與之。[四] <small>（太陽病屬表，而反下之，則虛其裏，邪欲乘虛傳裏。若氣上衝者，裏不受邪，而氣逆上，與邪爭也，則邪仍在表，故當復與桂枝湯解外。其氣不上衝者，裏虛不能與邪爭，邪氣已傳裏也，故不可更與桂枝湯攻表。）</small>

- NOO: ZZ
  TXT: 太陽病三日，已發汗，若吐，若下，若溫針，仍不解者，此爲壞病，桂枝不中與也。觀其脈證，知犯何逆，隨證治之。 <small>（太陽病，三日中，曾經發汗、吐下、溫針，虛其正氣，病仍不解者，謂之壞病，言爲醫所壞病也。不可復與桂枝湯。審觀脈證，知犯何逆，而治之逆者，隨所逆而救之。）</small>

- NOO: ZZ
  TXT: 桂枝本爲解肌，若其人脈浮緊，發熱汗不出者，不可與也。常須識此，勿令誤也。[五] <small>（脈浮，發熱，汗出惡風者，中風也，可與桂枝湯解肌。脈浮緊，發熱，不汗出者，傷寒也，可與麻黃湯。常須識此，勿妄治也。）</small>

- NOO: ZZ
  TXT: 若酒客病，不可與桂枝湯，得湯則嘔，以酒客不喜甘故也。 <small>（酒客內熱，喜辛而惡甘，桂枝湯甘，酒客得之，則中滿而嘔。）</small>

- NOO: ZZ
  TXT: 喘家，作桂枝湯，加厚朴杏子佳。[六] <small>（太陽病，爲諸陽主氣，風甚氣擁，則生喘也。與桂枝湯以散風，加厚朴、杏仁以降氣。）</small>

- NOO: ZZ
  TXT: 凡服桂枝湯吐者，其後必吐膿血也。 <small>（內熱者，服桂枝湯則吐，如酒客之類也。旣亡津液，又爲熱所搏，其後必吐膿血。吐膿血，謂之肺痿。《金匱要略》曰：熱在上焦爲肺痿。謂或從汗，或從嘔吐，重亡津液，故得之。）</small>

- NOO: ZZ
  TXT: 太陽病，發汗，遂漏不止，其人惡風，小便難，四肢微急，難以屈伸者，桂枝加附子湯主之。[七] <small>（太陽病，因發汗，遂汗漏不止而惡風者，爲陽氣不足，因發汗，陽氣益虛，而皮腠不固也。《內經》曰：膀胱者，州都之官，津液藏焉，氣化則出。小便難者，汗出亡津液，陽氣虛弱，不能施化。四肢者，諸陽之本也。四肢微急，難以屈伸者，亡陽而脫液也。《針經》曰：液脫者，骨屬屈伸不利。與桂枝加附子湯，以溫經復陽。）</small>

- NOO: ZZ
  TXT: 太陽病，下之後，脈促胸滿者，桂枝去芍藥湯主之。[八]若微惡寒者，去芍藥方中，加附子湯主之。[九] <small>（脈來數，時一止復來者，名曰促。促爲陽盛則不因下後而脈促者也。此下後脈促，不得爲陽盛也。太陽病下之，其脈促不結胸者，此爲欲解。此下後脈促而復胸滿，則不得爲欲解，由下後陽虛，表邪漸入而客於胸中也。與桂枝湯以散客邪，通行陽氣，芍藥益陰，陽虛者非所宜，故去之。陽氣已虛，若更加之微寒，則必當溫劑以散之，故加附子。）</small>

- NOO: ZZ
  TXT: 太陽病，得之八九日，如瘧狀，發熱惡寒，熱多寒少，其人不嘔，淸便欲自可，一日二三度發，脈微緩者，爲欲愈也。脈微而惡寒者，此陰陽俱虛，不可更發汗，更下，更吐也。面色反有熱色者，未欲解也，以其不能得小汗出，身必痒，宜桂枝麻黃各半湯。[十] <small>（傷寒八九日，則邪傳再經，又遍三陽，欲傳三陰之時也。傳經次第，則三日傳遍三陽，至四日陽去入陰，不入陰者爲欲解，其傳陰經，第六日傳遍三陰，爲傳經盡而當解。其不解，傳爲再經者，至九日又遍三陽，陽不傳陰則解。如瘧，發作有時也。寒多者爲病進，熱多者爲病退。《經》曰：厥少熱多，其病爲愈。寒多熱少，陽氣退，故爲進也。今雖發熱惡寒，而熱多寒少，爲陽氣進，而邪氣少也。裏不和者，嘔而利，今不嘔，淸便自調者，裏和也。寒熱間日發者，邪氣深也。日一發者，邪氣復常也。日再發者，邪氣淺也。日二三發者，邪氣微也。《內經》曰：大則邪至，小則平。言邪甚則脈大，邪少則脈微，今日數多而脈微緩者，是邪氣微緩也，故云欲愈。脈微而惡寒者，表裏俱虛也。陽表也，陰裏也。脈微爲裏虛，惡寒爲表虛，以表裏俱虛，故不可更發汗、更下、更吐也。陰陽俱虛，則面色靑白，反有熱色者，表未解也。熱色爲赤色也。得小汗則和。不得汗，則得邪氣外散皮膚而爲痒也，與桂枝麻黃各半湯，小發其汗，以除表邪。）</small>

- NOO: ZZ
  TXT: 太陽病，初服桂枝湯，反煩不解者，先刺風池、風府，却與桂枝湯，則愈。[十一] <small>（煩者，熱也。服桂枝湯後，當汗出而身凉和。若反煩不解者，風甚而未能散也。先刺風池、風府，以通太陽之經，而泄風氣，却與桂枝湯解散，則愈。）</small>

- NOO: ZZ
  TXT: 服桂枝湯，大汗出，脈洪大者，與桂枝湯如前法。若形如瘧，日再發者，汗出必解，宜桂枝二麻黃一湯。[十二] <small>（《經》曰：如服一劑，病證猶在者，故當復作本湯服之。服桂枝湯汗出後，脈洪大者，病猶在也。若形如瘧，日再發者，邪氣客於榮衛之間也。與桂枝二麻黃一湯，解散榮衛之邪。）</small>

- NOO: ZZ
  TXT: 服桂枝湯，大汗出後，大煩，渴不解，脈洪大者，白虎加人參湯主之。[十三] <small>（大汗出，脈洪大而不渴，邪氣猶在表也，可更與桂枝湯。若大汗出，脈洪大，而煩渴不解者，表裏有熱，不可更與桂枝湯。可與白虎加人參湯，生津止渴，和表散熱。）</small>

- NOO: ZZ
  TXT: 太陽病，發熱惡寒，熱多寒少，脈微弱者，此無陽也，不可發汗，宜桂枝二越婢一湯方。[十四]

- NOO: CP
  TXT: 桂枝二越婢一湯方

- NOO: S2
  TXT: 桂枝 <small>（去皮）</small>  芍藥  甘草 <small>（各拾捌銖）</small>  生薑 <small>（壹兩參錢，切）</small>  大棗 <small>（肆枚，擘）</small>  麻黃 <small>（拾捌銖，去節）</small>  石膏 <small>（貳拾肆銖，碎，綿裹）</small>{n}<small>（胃爲十二經之主，脾治水穀，爲卑藏若婢。《內經》曰：脾主爲胃行其津液。是湯所以謂之越婢者，以發越脾氣，通行津液。《外臺》方，一名越脾湯，卽此義也。）</small>

- NOO: S2
  TXT: 右柒味，㕮咀。以伍升水，煑麻黃壹貳沸，去上沫，內諸藥，煑取貳升，去滓，溫服壹升。本方當裁爲越婢湯、桂枝湯，合飮壹升，今合爲一方，桂枝二越婢一。

- NOO: ZZ
  TXT: 服桂枝湯，或下之，仍頭項强痛，翕翕發熱，無汗，心下滿，微痛，小便不利者，桂枝湯去桂，加茯苓白朮湯主之。[十五] <small>（頭項强痛，翕翕發熱，雖經汗下，爲邪氣仍在表也。心下滿，微痛，小便利者，則欲成結胸。今外證未罷，無汗，小便不利，則心下滿，微痛，爲停飮也。與桂枝湯以解外，加茯苓、白朮，利小便，行留飮。）</small>

- NOO: ZZ
  TXT: 傷寒脈浮，自汗出，小便數，心煩，微惡寒，脚攣急，反與桂枝湯，欲攻其表，此誤也。得之便厥，咽中乾，煩燥，吐逆者，作甘草乾薑湯與之，以復其陽。若厥愈、足溫者，更作芍藥甘草湯與之，其脚卽伸。若胃氣不和，讝語者，少與調胃承氣湯。若重發汗，復加燒鍼者，四逆湯主之。[十六] <small>（脈浮，自汗出，小便數而惡寒者，陽氣不足也。心煩、脚攣急者，陰氣不足也。陰陽血氣俱虛，則不可發汗，若與桂枝湯攻表，則又損陽氣，故爲誤也。得之便厥，咽中乾，煩燥吐逆者，先作甘草乾薑湯，復其陽氣，得厥愈足溫，乃與芍藥甘草湯，益其陰血，則脚脛得伸。陰陽雖復，其有胃燥、讝語，少與調胃承氣湯微溏，以和其胃。重發汗爲亡陽，加燒針則損陰。《內經》曰：榮氣微者，加燒針則血不流行，重發汗，復燒針，是陰陽之氣大虛，四逆湯以復陰陽之氣。）</small>

- NOO: CP
  TXT: 甘草乾薑湯方

- NOO: S2
  TXT: 甘草 <small>（肆兩，炙，味甘平）</small>  乾薑 <small>（貳兩，炮，味辛熱）</small>{n}<small>（《內經》曰：辛甘發散爲陽，甘草乾薑相合，以復陽氣。）</small>

- NOO: S2
  TXT: 右㕮咀，以水參升，煑取壹升伍合，去滓，分溫再服。

- NOO: CP
  TXT: 芍藥甘草湯方

- NOO: S2
  TXT: 白芍藥 <small>（肆兩，苦，酸，微寒）</small>  甘草 <small>（肆兩，炙，甘平）</small>{n}<small>（芍藥，白補而赤瀉，白收而赤散也。酸以收之，甘以緩之，酸甘相合，用補陰血。）</small>

- NOO: S2
  TXT: 右貳味，㕮咀，以水參升，煑取壹升半，去滓，分溫再服之。

- NOO: CP
  TXT: 調胃承氣湯方

- NOO: S2
  TXT: 大黃 <small>（肆兩，去皮，淸酒浸）</small>  甘草 <small>（貳兩，炙，味甘平）</small>  芒消 <small>（半升，味鹹苦，大寒）</small>{n}<small>（《內經》曰：熱淫於內，治以鹹寒，佐以苦甘。芒消鹹寒以除熱，大黃苦寒以蕩實，甘草甘平，助二物，推陳而緩中。）</small>

- NOO: S2
  TXT: 右參味，㕮咀，以水參升，煑取壹升，去滓，內芒消，更上火微煑，令沸，少少溫服之。

- NOO: CP
  TXT: 四逆湯方

- NOO: S2
  TXT: 甘草 <small>（貳兩，炙，味甘平）</small>  乾薑 <small>（壹兩半，味辛熱）</small>  附子 <small>（壹枚，生用，去皮，破捌片，辛，大熱）</small>{n}<small>（《內經》曰：寒淫於內，治以甘熱。又曰：寒淫所勝，平以辛熱。甘草薑附相合，爲甘辛大熱之劑，乃可發散陰陽之氣。）</small>

- NOO: S2
  TXT: 右參味，㕮咀，以水參升，煑取壹升貳合，去滓，分溫再服，强人可大附子壹枚，乾薑參兩。

- NOO: ZZ
  TXT: 問曰：證象陽旦，按法治之而增劇，厥逆，咽中乾，兩脛拘急而讝語。師曰：言夜半手足當溫，兩脚當伸，後如師言。何以知此? 答曰：寸口脈浮而大，浮則爲風，大則爲虛，風則生微熱，虛則兩脛攣。病證象桂枝，因加附子參其間，增桂令汗出，附子溫經，亡陽故也。厥逆，咽中乾，煩燥，陽明內結，讝語，煩亂，更飮甘草乾姜湯。夜半陽氣還，兩足當熱，脛尙微拘急，重與芍藥甘草湯，爾乃脛伸，以承氣湯微溏，則止其讝語，故知病可愈。 <small>（陽旦，桂枝湯別名也。前證脈微自汗出，小便數，心煩，微惡寒，脚攣急，與桂枝湯證相似，是證象陽旦也。與桂枝湯而增劇，得寸口脈浮大，浮爲風邪，大爲血虛，卽與桂枝湯加附子，溫經以補虛，增桂令汗出以祛風。其有治之之逆而增厥者，與甘草乾薑湯，陽復而足溫，更與芍藥甘草湯，陰和而脛伸。表邪已解，陰陽已復，而有陽明內結，讝語煩亂，少與調胃承氣湯，微溏泄以和其胃，則陰陽之氣皆和，內外之邪悉去，故知病可愈。）</small>

- NOO: OO
  TXT: 釋音

- NOO: ZZ
  TXT: 淸凉<small>（上，七正切）</small>{n}疫<small>（音役）</small>{n}忿<small>（孚吻切）</small>{n}疹<small>（之忍切，癮疹也）</small>{n}飱泄<small>（上音孫，下音薛）</small>{n}顖<small>（音信）</small>{n}痎<small>（音皆，瘧也）</small>{n}䪼頞<small>（上音拙，面骨也。下音遏，鼻也）</small>{n}逮<small>（音代，及也）</small>{n}砭<small>（悲廉切，石針也）</small>{n}焫<small>（如劣切）</small>{n}中病<small>（上音衆）</small>{n}之長<small>（音掌）</small>{n}嗌<small>（音益，咽也）</small>{n}沓<small>（徒合切）</small>{n}俱見<small>（音現）</small>{n}嚏<small>（丁計切）</small>{n}瘳<small>（音抽，病愈也）</small>{n}痼<small>（音固）</small>{n}迄<small>（許訖切，至也）</small>{n}狹慒<small>（上戶甲切，下莫孔切）</small>{n}殞<small>（羽粉切）</small>{n}晬<small>（祖對切，周歲也）</small>{n}痏<small>（羽軌切）</small>{n}膺<small>（於陵切，凶也）</small>{n}髃<small>（音偶，又音虞，肩前也）</small>{n}痓<small>（充至切，惡也，一日風病）</small>{n}喝<small>（音謁，傷署也）</small>{n}痙<small>（巨井切，强急也）</small>{n}几几<small>（音殊，短羽鳥飛几几也）</small>{n}攣<small>（力全切）</small>{n}內藥<small>（上音納）</small>{n}晡<small>（布胡切）</small>{n}洒<small>（蘇狼切，騖貌）</small>{n}惡寒<small>（上烏路切）</small>{n}怫<small>（音佛）</small>{n}鼾<small>（音汗，臥息也）</small>{n}癃<small>（音隆）</small>{n}淅<small>（思歷切）</small>{n}熇<small>（許醋切，熱也）</small>{n}歠<small>（昌悅切）</small>{n}漐<small>（直立切，汗出貌）</small>{n}脛<small>（胡定切）</small>

- NOO: AA
  TXT: 註解傷寒論卷第三 <small>（仲景全書第十三）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨太陽病脈證幷治第六

- NOO: ZZ
  TXT: 太陽病，項背强几几，無汗，惡風，葛根湯主之。[一] <small>（太陽病，項背强几几，汗出惡風者，中風表虛也。項背强几几，無汗惡風者，中風表實也。表虛宜解肌，表實宜發汗，是以葛根湯發之也。）</small>

- NOO: CP
  TXT: 葛根湯方

- NOO: S2
  TXT: 葛根 <small>（肆兩）</small>  麻黃 <small>（參兩，去節）</small>  桂 <small>（貳兩，去皮）</small>  芍藥 <small>（貳兩，切）</small>  甘草 <small>（貳兩，炙）</small>  生薑 <small>（參兩，切）</small>  大棗 <small>（拾貳枚，擘）</small>{n}<small>（本草云：輕可去實，麻黃葛根之屬是也。此以中風表實，故加二物於桂枝湯中也。）</small>

- NOO: S2
  TXT: 右七味，㕮咀，以水壹斗，先煑麻黃葛根，减貳升，去沫，內諸藥，煑取參升，去滓，溫服壹升，覆取微似汗，不須啜粥，餘如桂枝法，將息及禁忌。

- NOO: ZZ
  TXT: 太陽與陽明合病者，必自下利，葛根湯主之。[二] <small>（傷寒有合病、有倂病，本太陽病不解，倂于陽明者，謂之倂病。二經俱受邪，相合病者，謂之合病。合病者，邪氣甚也。太陽陽明合病者，與太陽少陽合病、陽明少陽合病，皆言必自下利，有以邪氣倂於陰，則陰實而陽虛。邪氣倂於陽，則陽實而陰虛。寒邪氣甚，客于二陽，二陽方外實而不主裏，則裏氣虛，故必下利，與葛根湯，以散經中甚邪。）</small>

- NOO: ZZ
  TXT: 太陽與陽明合病，不下利，但嘔者，葛根加半夏湯主之。[三] <small>（邪氣外甚，陽不主裏，裏氣不和，氣下而不上者，但下利而不嘔。裏氣上逆而不下者，但嘔而不下利。與葛根湯，以散其邪，加半夏以下逆氣。）</small>

- NOO: CP
  TXT: 葛根加半夏湯方

- NOO: S2
  TXT: 葛根 <small>（肆兩）</small>  麻黃 <small>（參兩，去節，湯泡去黃汁，焙乾稱）</small>  生薑 <small>（參兩，切）</small>  甘草 <small>（貳兩，炙）</small>  芍藥 <small>（貳兩）</small>  桂枝 <small>（貳兩，去皮）</small>  大棗 <small>（拾貳枚，擘）</small>  半夏 <small>（半升，洗）</small>

- NOO: S2
  TXT: 右捌味，以水壹斗，先煑葛根、麻黃，减貳升，去白沫，內諸藥，煑取參升，去滓，溫服壹升，覆取微似汗。

- NOO: ZZ
  TXT: 太陽病，桂枝證，醫反下之，利遂不止，脈促者，表未解也，喘而汗出者，葛根黃連黃芩湯主之。[四] <small>（《經》曰：不宜下，而便攻之，內虛熱入，脇熱遂利。桂枝證者，邪在表也，而反下之，虛其腸胃，爲熱所乘，遂利不止。邪在表則見陽脈，邪在裏則見陰脈。下利脈微遲，邪在裏也。促爲陽盛，雖下利而脈促者，知表未解也。病有汗出而喘者，爲自汗出而喘也，卽邪氣外甚所致。喘而汗出者，爲因喘而汗出也，卽裏熱氣逆所致，與葛根黃芩黃連湯，散表邪、除裏熱。）</small>

- NOO: CP
  TXT: 葛根黃芩黃連湯方

- NOO: S2
  TXT: 葛根 <small>（半斤）</small>  甘草 <small>（貳兩，炙，味甘平）</small>  黃芩 <small>（貳兩，味苦寒）</small>  黃連 <small>（參兩，味苦寒）</small>{n}<small>（《內經》曰：甘發散爲陽。表未解者，散以葛根、甘草之甘，苦以堅裏，氣弱者，堅以黃芩、黃連。）</small>

- NOO: S2
  TXT: 右肆味，以水捌升，先煑葛根，减貳升，內諸藥，煑取貳升，去滓，分溫再服。

- NOO: ZZ
  TXT: 太陽病，頭痛發熱，身疼，腰痛，骨節疼痛，惡風，無汗而喘者，麻黃湯主之。[五] <small>（此太陽傷寒也，寒則傷榮，頭痛，身疼，腰痛，以至牽連骨節疼痛者，太陽經榮血不利也。《內經》曰：風寒客于人，使人毫毛畢直。皮膚閉而爲熱者，寒在表也。風幷於衛，衛實而榮虛者，自汗出而惡風寒也。寒幷于榮，榮實而衛虛者，無汗而惡風也。以榮强衛弱，故氣逆而喘，與麻黃湯以發其汗。）</small>

- NOO: CP
  TXT: 麻黃湯方

- NOO: S2
  TXT: 麻黃 <small>（參兩，味甘溫，去節）</small>  桂枝 <small>（貳，去皮，味辛熱）</small>  甘草 <small>（壹兩，炙，味甘平）</small>  杏仁 <small>（柒拾箇，湯去皮尖，味辛溫）</small> <small>（《內經》曰：寒淫于內，治以甘熱，佐以苦辛。麻黃、甘草，開肌發汗，桂枝、杏仁散寒下氣。）</small>

- NOO: S2
  TXT: 右肆味，以水玖升，先煑麻黃，减貳升，去上沫，內諸藥，煑取貳升半，去滓，溫服捌合，覆取微似汗，不須啜粥，餘如桂枝法將息。

- NOO: ZZ
  TXT: 太陽與陽明合病，喘而胸滿者，不可下，宜麻黃湯主之。[六] <small>（陽受氣于胸中，喘而胸滿者，陽氣不宣發，壅而逆也。心下滿、腹滿，皆爲實，當下之。此以爲胸滿，非裏實，故不可下，雖有陽明，然與太陽合病，爲屬表，是與麻黃湯發汗。）</small>

- NOO: ZZ
  TXT: 太陽病，十日以去，脈浮細而嗜臥者，外已解也。設胸滿脇痛者，與小柴胡湯。脈但浮者，與麻黃湯。[七] <small>（十日以去，向解之時也。脈浮細而嗜臥者，表邪已罷也。病雖已利解之，若脈但浮而不細者，則邪氣但在表也，與麻黃湯發散之。）</small>

- NOO: ZZ
  TXT: 太陽中風，脈浮緊，發熱惡寒，身疼痛，不汗出而煩躁者，大靑龍湯主之。[八]若脈微弱，汗出惡風者，不可服。服之則厥逆，筋惕肉瞤，此爲逆也。 <small>（此中風見寒脈也。浮則爲風，風則傷衛。緊則爲寒，寒則傷榮。榮衛俱病，故發熱惡寒，身疼痛也。風幷于衛者，爲榮弱衛强。寒幷于榮者，爲榮强衛弱。今風寒兩傷，則榮衛俱實，故不汗出而煩躁也。與大靑龍湯發汗，以除榮衛風寒。若脈微弱，汗出惡風者，爲榮衛俱虛，反服靑龍湯，則必亡陽，或生厥逆，筋惕肉瞤，此治之逆也。）</small>

- NOO: CP
  TXT: 大靑龍湯方

- NOO: S2
  TXT: 麻黃 <small>（陸兩，去節，味溫甘）</small>  桂枝 <small>（貳兩，去皮，味辛熱）</small>  甘草 <small>（貳兩，炙，味甘平）</small>  杏仁 <small>（肆拾箇，去皮尖，味苦甘溫）</small>  生薑 <small>（參兩，切ㅍ味辛溫）</small>  大棗 <small>（拾貳，枚，擘，味甘溫）</small>  石膏如鷄子大 <small>（碎，味甘微寒）</small>{n}<small>（辛甘均爲發散。然風宜辛散，寒宜甘，發汗，辛甘相合，乃能發散榮衛之風寒。麻黃、甘草、石膏、杏仁，以發散榮中之寒，桂枝、姜、棗，以解除衛中之風。）</small>

- NOO: S2
  TXT: 右柒味，以水玖升，先煑麻黃，减貳升，去上沫，內諸藥，煑取參升，去滓，溫服壹升，取微似汗，汗出多者，溫粉粉之。壹服汗者，停後服。汗多亡陽，遂虛，惡風煩躁，不得眠也。

- NOO: ZZ
  TXT: 傷寒脈浮緩，身不疼，但重，乍有輕時，無少陰證者，大靑龍湯發之。[九] <small>（此傷寒見風脈也。傷寒者身疼，此以風勝，故身不疼。中風者身重，此以兼風，故乍有輕時。不久厥吐利，無少陰裏證者，爲風寒外甚也。與大靑龍湯，以發散表中風寒。）</small>

- NOO: ZZ
  TXT: 傷寒表不解，心下有水氣，乾嘔發熱而欬，或渴，或利，或噎，或小便不利，少腹滿，或喘者，小靑龍湯主之。[十] <small>（傷寒表不解，心下有水飮，則水寒相搏，肺寒氣逆，故乾嘔發熱而欬。《針經》曰：形寒飮冷則傷肺。以其兩寒相感，中外皆傷，故氣逆而上行，此之謂也。與小靑龍湯發汗、散水。水氣內漬，則所傳不一，故有或爲之證，隨證增損，以解化之。）</small>

- NOO: CP
  TXT: 小靑龍湯方

- NOO: S2
  TXT: 麻黃 <small>（參兩，去節，味甘溫）</small>  芍藥 <small>（參兩，味酸微寒）</small>  五味子 <small>（半升，味酸溫）</small>  乾薑 <small>（參兩，味辛熱）</small>  甘草 <small>（參兩，炙，味甘平）</small>  細辛 <small>（參兩，味辛溫）</small>  桂枝 <small>（參兩，去皮，味辛熱）</small>  半夏 <small>（半升，湯洗，味辛，微溫）</small>{n}<small>（寒邪在表，非甘辛不能散之，麻黃、桂枝、甘草之辛甘，以發散表邪。水停心下而不行，則腎氣燥，《內經》曰：腎苦燥，急食辛以潤之。乾薑、細辛、半夏之辛，以行水氣而潤腎。欬逆而喘，則肺氣逆，《內經》曰：肺欲收，急食酸以收之。芍藥、五味子之酸，以收逆氣而安肺。）</small>

- NOO: S2
  TXT: 右捌味，以水壹斗，先煑麻黃，减貳升，去上沫，內諸藥，煑取參升，去滓，溫服壹升。 <small>（[加减法）</small>若微利者，去麻黃加蕘花，如鷄子，熬令赤色。下利者，不可攻其表，汗出必脹滿，麻黃發其陽，水漬入胃，必作利。蕘花下十二水，水去利則止。若渴者，去半夏，加栝蔞根三兩。辛燥而苦潤，半夏辛而燥津液，非渴者所宜，故去之。栝蔞味苦而生津液，故加之。若噎者，去麻黃，加附子一枚，炮。《經》曰：水得寒氣，冷必相搏，其人卽噎。加附子溫散水寒。病人有寒，復發汗，胃中冷，必吐蚘，去麻黃惡發汗。若小便不利，少腹滿，去麻黃加茯苓四兩。水畜下焦不行，爲小便不利，少腹滿，麻黃發津液於外，非所宜也。茯苓泄畜水于下，加所當也。若喘者，去麻黃，加杏仁半升，去皮尖。《金匱要略》曰：其人形腫，故不內麻黃，內杏仁。以麻黃發其陽故也。喘呼形腫，水氣標本之疾。]

- NOO: ZZ
  TXT: 傷寒，心下有水氣，欬而微喘，發熱不渴。服湯已渴者，此寒去欲解也。小靑龍湯主之。[十一] <small>（欬而微喘者，水寒射肺也。發熱不渴者，表證未罷也。與小靑龍湯發表散水。服湯已，渴者，裏氣溫，水氣散，爲欲解也。）</small>

- NOO: ZZ
  TXT: 太陽病，外證未解，脈浮弱者，當以汗解，宜桂枝湯。[十二] <small>（脈浮弱者，榮弱衛强也。）</small>

- NOO: ZZ
  TXT: 太陽病，下之微喘者，表未解故也。桂枝加厚朴杏仁湯主之。[十三] <small>（下後大喘，則爲裏氣太虛，邪氣傳裏，正氣將脫也。下後微喘，則爲裏氣上逆，邪不能傳裏，猶在表也。與桂枝湯以解外，加厚朴、杏仁以下逆氣。）</small>

- NOO: ZZ
  TXT: 太陽病，外證未解者，不可下也，下之爲逆。欲解外者，宜桂枝湯主之。[十四] <small>（《經》曰：本發汗而復下之爲逆也。若先發汗，治不爲逆。）</small>

- NOO: ZZ
  TXT: 太陽病，先發汗不解，而復下之，脈浮者不愈。浮爲在外，而反下之，故令不愈。今脈浮，故知在外，當須解外則愈，宜桂枝湯主之。[十五] <small>（《經》曰：柴胡湯證具，而以他藥下之，柴胡湯證仍在者，復與柴胡湯。此雖已下之不爲逆，則其類矣。）</small>

- NOO: ZZ
  TXT: 太陽病，脈浮緊，無汗，發熱，身疼痛，八九日不解，表證仍在，此當發其汗。服藥已，微除，其人發煩目瞑。劇者必衄，衄乃解，所以然者，陽氣重故也。麻黃湯主之。[十六] <small>（脈浮緊，無汗，發熱身疼痛，太陽傷寒也，雖至八九日而表證仍在，亦當發其汗，旣服溫暖發散湯藥，雖未作大汗，亦微除也。煩者身熱也，邪氣不爲汗解，鬱而變熱，蒸于經絡，發于肌表，故生熱煩。肝受血而能視，始者氣傷榮，寒旣變熱，則血爲熱搏，肝氣不治，故目瞑也。劇者，熱甚于經，迫血妄行而爲衄，得衄則熱隨血散而解。陽氣重者，熱氣重也。與麻黃湯以解前太陽傷寒之邪也。）</small>

- NOO: ZZ
  TXT: 太陽病，脈浮緊，發熱身無汗，自衄者愈。 <small>（風寒在經，不得汗解，鬱而變熱，衄則熱隨血散，故云自衄者愈。）</small>

- NOO: ZZ
  TXT: 二陽倂病，太陽初得病時，發其汗，汗先出不徹，因轉屬陽明，續自微汗出，不惡寒。若太陽病證不罷者，不可下，下之爲逆，如此可小發汗。設面色緣緣正赤者，陽氣怫鬱在表，當解之、熏之，若發汗不徹，不足言，陽氣怫鬱不得越，當汗不汗，其人躁煩，不知痛處，乍在腹中，乍在四肢，按之不可得，其人短氣，但坐，以汗出不徹故也，更發汗則愈。何以知汗出不徹，以脈濇故知也。 <small>（太陽病未解，傳倂入陽明，而太陽證未罷者，名曰倂病。續自微汗出不惡寒者，爲太陽證罷，陽明證具也，法當下之。若太陽證未罷者，爲表未解，則不可下，當小發其汗，先解表也。陽明之經循面，色緣緣正赤者，陽氣怫鬱在表也。當解之、熏之，以取其汗。若發汗不徹者，不足言陽氣怫鬱，止是當汗不汗，陽氣不得越散，邪無從出，擁甚于經，故躁煩也。邪循經行，則痛無常處，或在腹中，或在四肢，按之不可得而短氣，但責以汗出不徹，更發汗則愈。《內經》曰：諸過者切之，濇者，陽氣有餘，爲身熱無汗。是以脈濇，知陽氣擁鬱而汗出不徹。）</small>

- NOO: ZZ
  TXT: 脈浮數者，法當汗出而愈。若下之，身重心悸者，不可發汗，當自汗出乃解。所以然者，尺中脈微，此裏虛，須表裏實，津液自和，便自汗出愈。 <small>（《經》曰：諸脈浮數，當發熱而洒淅惡寒，言邪氣在表也，是當汗出愈。若下之，身重心悸者，損其津液，虛其胃氣。若身重心悸而尺脈實者，則下後裏虛，邪氣乘虛傳裏也。今尺脈微，身重心悸者，知下後裏虛，津液不足，邪氣不傳裏，但在表也。然以津液不足，則不可發汗，須裏氣實、津液足，便自汗出而愈。）</small>

- NOO: ZZ
  TXT: 脈浮緊者，法當身疼痛，宜以汗解之。假令尺中遲者，不可發汗。何以知之。然? 以榮氣不足，血少故也。 <small>（《針經》曰：奪血者無汗。尺脈遲者，爲榮血不足，故不可發汗。）</small>

- NOO: ZZ
  TXT: 脈浮者，病在表，可發汗，宜麻黃湯。[十七] <small>（浮爲輕手得之，以候皮膚之氣。《內經》曰：其在皮者，汗而發之。）</small>

- NOO: ZZ
  TXT: 脈浮而數者，可發汗，宜麻黃湯。[十八] <small>（浮則傷衛，數則傷榮，榮衛受邪，爲病在表，故當汗散。）</small>

- NOO: ZZ
  TXT: 病常自汗出者，此爲榮氣和。榮氣和者，外不諧，以衛氣不共榮氣和諧故爾。以榮行脈中，衛行脈外，復發其汗，榮衛和則愈，宜桂枝湯。[十九] <small>（風則傷衛，寒則傷榮。衛受風邪而榮不病者，爲榮氣和也。衛旣客邪，則不能與榮氣和謂，亦不能衛護皮腠，是以常自汗出。與桂枝湯解散風邪、調和榮衛則愈。）</small>

- NOO: ZZ
  TXT: 病人藏無他病，時發熱，自汗出，而不愈者，此衛氣不和也。先其時發汗則愈，宜桂枝湯主之。[二十] <small>（藏無他病，裏和也。衛氣不和表病也。《外台》云：裏和表病，汗之則愈。所謂先其時者，先其發熱汗出之時，發汗則愈。）</small>

- NOO: ZZ
  TXT: 傷寒脈浮緊，不發汗，因致衄者，麻黃湯主之。[二十一] <small>（傷寒脈浮緊，邪在表也，當與麻黃湯發汗。若不發汗，則邪無從出，擁甚于經，迫血妄行，因致衄也。）</small>

- NOO: ZZ
  TXT: 傷寒不大便六七日，頭痛有熱者，與承氣湯。其小便淸者，知不在裏，仍在表也。當須發汗。若頭痛者必衄，宜桂枝湯。[二十二] <small>（不大便六七日，頭痛有熱者，故宜當下。若小便淸者，知裏無熱，則不可下。《經》曰：小便數者，大便必鞕，不更衣十日無所苦也。况此不大便六七日，小便淸者，不可責邪在裏，是仍在表也，與桂枝湯以解外。若頭疼不已，爲表不罷，鬱甚于經，迫血妄行，上爲衄也。）</small>

- NOO: ZZ
  TXT: 傷寒，發汗解，半日許復煩，脈浮數者，可更發汗，宜桂枝湯主之。[二十三] <small>（煩者，熱也。發汗身凉爲已解，至半日許，身復熱，脈浮數者，邪不盡也，可更發汗，與桂枝湯。）</small>

- NOO: ZZ
  TXT: 凡病若發汗、若吐、若下、若亡津液，陰陽自和者，必自愈。 <small>（重亡津液，則不能作汗，必待陰陽自和，乃自愈矣。）</small>

- NOO: ZZ
  TXT: 大下之後，復發汗，小便不利者，亡津液故也，勿治之，得小便利，必自愈。 <small>（因亡津液而小便不利者，不可以藥利之，俟津液足，小便利必自愈也。）</small>

- NOO: ZZ
  TXT: 下之後，復發汗，必振寒脈微細。所以然者，以內外俱虛故也。 <small>（發汗則表虛而亡陽。下之則裏虛而亡血。振寒者，陽氣微也。脈微細者，陰血弱也。）</small>

- NOO: ZZ
  TXT: 下之後，復發汗，晝日煩躁，不得眠，夜而安靜，不嘔不渴，無表證，脈沉微，身無大熱者，乾薑附子湯主之。[二十四] <small>（下之虛其裏，汗之虛其表，旣下又汗，則表裏俱虛。陽主於晝，陽欲復，虛不勝邪，正邪交爭，故晝日煩燥不得眠。夜陰爲主，陽虛不能與之爭，是夜則安靜。不嘔不渴者，裏無熱也。身無大熱者，表無熱也。又無表證而脈沉微，知陽氣大虛，陰寒氣勝，與乾薑附子湯，退陰復陽。）</small>

- NOO: CP
  TXT: 乾薑附子湯方

- NOO: S2
  TXT: 乾薑 <small>（壹兩，味辛熱）</small>  附子壹枚 <small>（生用，去皮，破，捌片，味辛熱）</small>{n}<small>（《內經》曰：寒淫所勝，平以辛熱。虛寒太甚，是以辛熱劑勝之也。）</small>

- NOO: S2
  TXT: 右貳味，以水參升，煑取壹升，去滓，頓服。

- NOO: ZZ
  TXT: 發汗後，身疼痛，脈沉遲者，桂枝加芍藥生姜各壹兩，人參參兩，新加湯主之。[二十五] <small>（汗後，身疼痛，邪氣未盡也。脈沉遲，榮血不足也。《經》曰：其脈沉者，榮氣微也。又曰：遲者榮氣不足，血少故也。與桂枝湯以解未盡之邪，加芍藥、生姜、人參，以益不足之血。）</small>

- NOO: ZZ
  TXT: 發汗後，不可更行桂枝湯。汗出而喘，無大熱者，可與麻黃杏仁甘草石膏湯主之。[二十六] <small>（發汗後喘，當作桂枝加厚朴杏仁湯，汗出則喘愈，今汗出而喘，爲邪氣擁甚，桂枝湯不能發散，故不可更行桂枝湯。汗出而喘有大熱者，內熱氣甚也。無大熱者，表邪必甚也。與麻黃杏仁甘草石膏湯，以散其邪。）</small>

- NOO: CP
  TXT: 麻黃杏仁甘草石膏湯方

- NOO: S2
  TXT: 麻黃 <small>（肆兩，去節，味甘溫）</small>  杏仁伍拾箇 <small>（去皮尖，味甘溫）</small>  甘草 <small>（貳兩，炙，味甘平）</small>  石膏半觔 <small>（碎，綿裹。味甘寒）</small>{n}<small>（《內經》曰：肝苦急，急食甘以緩之。風氣通於肝，風邪外甚，故以純甘之劑發之。）</small>

- NOO: S2
  TXT: 右肆味，以水柒升，先煑麻黃，减貳升，去上沫，內諸藥，煑取貳升，去滓，溫服壹升。本云：黃耳柸。

- NOO: ZZ
  TXT: 發汗過多，其人叉手自冒心，心下悸，欲得按者，桂枝甘草湯主之。[二十七] <small>（發汗過多亡陽也。陽受氣于胸中，胸中陽氣不足，故病叉手自冒心。心下悸欲得按者，與桂枝甘草湯，以調不足之氣。）</small>

- NOO: CP
  TXT: 桂枝甘草湯方

- NOO: S2
  TXT: 桂枝(肆兩，去皮。味辛熱）  甘草(貳兩，炙。味甘平）{n}<small>（桂枝之辛，走肺而益氣。甘草之甘，入脾而緩中。）</small>

- NOO: S2
  TXT: 右貳味，以水參升，煑取壹升，去滓，頓服。

- NOO: ZZ
  TXT: 發汗後，其人臍下悸者，欲作奔豚，茯苓桂枝甘草大棗湯主之。[二十八] <small>（汗者，心之液。發汗後，臍下悸者，心氣虛而腎氣發動也。腎之積，名曰奔豚。發則從少腹上至心下，爲腎氣逆，欲上凌心。今臍下悸，爲腎氣發動，故云欲作奔豚。與茯苓桂枝甘草大棗湯，以降腎氣。）</small>

- NOO: CP
  TXT: 茯苓桂枝甘草大棗湯方

- NOO: S2
  TXT: 茯苓 <small>（半斤，味甘平）</small>  甘草 <small>（貳兩，炙，味甘平）</small>  大棗 <small>（拾伍枚，擘，味甘平）</small>  桂枝 <small>（肆兩，去皮）</small>{n}<small>（茯苓以伐腎邪，桂枝能泄奔豚，甘草、大棗之甘，滋助脾土，以平腎氣。煎用甘爛水者，揚之無力，取不助腎氣也。）</small>

- NOO: S2
  TXT: 右肆味，以甘爛水壹斗，先煑茯苓，减貳升，內諸藥，煑取參升，去滓，溫服壹升，日參服。作甘爛水法，取水貳斗，置大盆內，以杓揚之，水上有珠子伍陸千顆相逐，取用之。

- NOO: ZZ
  TXT: 發汗後，腹脹滿者，厚朴生薑甘草半夏人參湯主之。[二十九] <small>（吐後腹脹與下后腹滿皆爲實，言邪氣乘虛入裏爲實。發汗後外已解也。腹脹滿，知非裏實，由脾胃津液不足，氣濇不通，壅而爲滿，與此湯和脾胃而降氣。）</small>

- NOO: CP
  TXT: 厚朴生薑甘草半夏人參湯方

- NOO: S2
  TXT: 厚朴 <small>（半斤，去皮，炙，味苦溫）</small>  生薑 <small>（半斤，切，味辛溫）</small>  半夏 <small>（半升，洗，味辛平）</small>  人參 <small>（壹兩，味，溫）</small>  甘草 <small>（貳兩，炙，味甘平）</small>{n}<small>（《內經》曰：脾欲緩，急食甘以緩之，用苦泄之。厚朴之苦，以泄腹滿；人參、甘草之甘，以益脾胃。半夏、生薑之辛，以散滯氣。）</small>

- NOO: S2
  TXT: 右伍味，以水壹斗，煑取參升，去滓，溫服壹升，日參服。

- NOO: ZZ
  TXT: 傷寒，若吐、若下後，心下逆滿，氣上衝胸，起則頭眩，脈沉緊，發汗則動經，身爲振振搖者，茯苓桂枝白朮甘草湯主之。[三十] <small>（吐下後，裏虛氣上逆者，心下逆滿，氣上衝胸。表虛陽不足，起則頭眩。脈浮緊，爲邪在表，當發汗。脈沉緊，爲邪在裏，則不可發汗。發汗則外動經絡，損傷陽氣，陽氣外虛，則不能止持諸脈，身爲振振搖也，與此湯以和經益陽。）</small>

- NOO: CP
  TXT: 茯苓桂枝白朮甘草湯方

- NOO: S2
  TXT: 茯苓 <small>（肆兩，味甘平）</small>  桂枝 <small>（參兩，去皮，味辛熱）</small>  白朮 <small>（貳兩，味苦甘溫）</small>  甘草 <small>（貳兩，炙，味甘平）</small>{n}<small>（陽不足者，補之以甘，茯苓、白朮，生津液而益陽也。裏氣逆者，散之以辛，桂枝、甘草，行陽散氣。）</small>

- NOO: S2
  TXT: 右肆味，以水陸升，煑取參升，去滓，分溫參服。

- NOO: ZZ
  TXT: 發汗，病不解，反惡寒者，虛故也，芍藥甘草附子湯主之。[三十一] <small>（發汗病解，則不惡寒。發汗病不解，表實者，亦不惡寒。今發汗病且不解，又反惡寒者，榮衛俱虛也。汗出則榮虛，惡寒則衛虛，與芍藥甘草附子湯，以補榮衛。）</small>

- NOO: CP
  TXT: 芍藥甘草附子湯方

- NOO: S2
  TXT: 芍藥 <small>（參兩，味酸微寒）</small>  甘草 <small>（參兩，炙，味甘平）</small>  附子 <small>（壹枚，炮，去皮，破捌片，味辛熱）</small>{n}<small>（芍藥之酸，收斂津液而益榮。附子之辛熱，固陽氣而補胃。甘草之甘，調和辛酸而安正氣。）</small>

- NOO: S2
  TXT: 右參味，以水伍升，煑取壹升伍合，去滓，分溫服。<small>（疑非仲景意。）</small>

- NOO: ZZ
  TXT: 發汗若下之，病仍不解，煩躁者，茯苓四逆湯主之。[三十二] <small>（發汗若下，病宜解也，若病仍不解，則發汗外虛陽氣，下之內虛陰氣，陰陽俱虛，邪獨不解，故生煩躁。與茯苓四逆湯，以復陰陽之氣。）</small>

- NOO: CP
  TXT: 茯苓四逆湯方

- NOO: S2
  TXT: 茯苓 <small>（陸兩，味甘平）</small>  人參 <small>（壹兩，味甘溫）</small>  附子 <small>（壹枚，生用，去皮，破捌片，味辛熱）</small>  甘草 <small>（貳兩，炙，味甘平）</small>  乾薑 <small>（壹兩半，味辛熱）</small>{n}<small>（四逆湯以補陽，加茯苓、人參以益陰。）</small>

- NOO: S2
  TXT: 右伍味，以水伍升，煑取參升，去滓，溫服柒合，日參服。

- NOO: ZZ
  TXT: 發汗後，惡寒者，虛故也。不惡寒，但熱者，實也。當和胃氣，與調胃承氣湯。[三十三] <small>（汗出而惡寒者，表虛也。汗出而不惡寒，但熱者，裏實也。《經》曰：汗出不惡寒者，此表解裏未和。與調胃承氣湯和胃氣。）</small>

- NOO: ZZ
  TXT: 太陽病，發汗後，大汗出，胃中乾，煩躁不得眠，欲得飮水者，少少與飮之，令胃氣和則愈。若脈浮，小便不利，微熱消渴者，與五苓散主之。[三十四] <small>（發汗已解，胃中乾，煩躁不得眠，欲飮水者，少少與之，胃氣得潤則愈。若脈浮者，表未解也。飮水多，而小便少者，謂之消渴，裏熱甚，實也。微熱消渴者，熱未成實，上焦燥也，與五苓散，生津液和表裏。）</small>

- NOO: CP
  TXT: 五苓散方

- NOO: S2
  TXT: 猪苓 <small>（拾捌銖，味甘平，去皮）</small>  澤瀉 <small>（壹兩陸銖半，味酸鹹）</small>  茯苓 <small>（拾捌銖，味甘平）</small>  桂 <small>（半兩，去皮，味辛熱）</small>  白朮 <small>（拾捌銖，味甘平）</small>{n}<small>（淡者一也。口入一而爲甘，甘甚而反淡，甘緩而淡滲。猪苓、白朮、茯苓三味之甘，潤虛燥而利津液。鹹味下泄爲陰，澤瀉之鹹，以泄伏水。辛甘發散爲陽，桂枝之辛甘，以和肌表。）</small>

- NOO: S2
  TXT: 右伍味爲末，以白飮和，服方寸匕，日參服，多飮暖水，汗出愈。

- NOO: ZZ
  TXT: 發汗已，脈浮數，煩渴者，五苓散主之。[三十五] <small>（發汗已，脈浮數者，表邪未盡也。煩渴亡津液，胃燥也，與五苓散，和表潤燥。）</small>

- NOO: ZZ
  TXT: 傷寒汗出而渴者，五苓散主之。不渴者，茯苓甘草湯主之。[三十六] <small>（傷寒汗出而渴者，亡津液胃燥，邪氣漸傳裏也，五苓散以和表裏。若汗出不渴者，邪氣不傳裏，但在表而表虛也，與茯苓甘草湯和表合衛。）</small>

- NOO: CP
  TXT: 茯苓甘草湯方

- NOO: S2
  TXT: 茯苓 <small>（貳兩，味甘平）</small>  桂枝 <small>（貳兩，去皮，味辛熱）</small>  生薑 <small>（參兩，切，味辛溫）</small>  甘草 <small>（壹兩，炙，味甘平）</small>{n}<small>（茯苓、甘草之甘，益津液而和衛。桂枝、生薑之辛，助陽氣而解表。）</small>

- NOO: S2
  TXT: 右肆味，以水肆升，去滓，分溫參服。

- NOO: ZZ
  TXT: 中風發熱，六七日不解而煩，有表裏證，渴欲飮水，水入則吐者，名曰水逆。五苓散主之。[三十七] <small>（中風發熱，至六七日，則當解。若不解，煩者，邪在表也。渴欲飮水，邪傳裏也。裏熱甚則能飮水，水入則不吐。裏熱少則不能消水，停積不散，飮而吐水也。以其因水而吐，故名水逆。與五苓散和表裏、散停飮。）</small>

- NOO: ZZ
  TXT: 未持脈時，病人手叉自冒心，師因敎試令欬，而不欬者，此必兩耳聾無聞也。所以然者，以重發汗，虛故如此。 <small>（發汗多亡陽，胸中陽氣不足者，病人手叉自冒心。師見外證，知陽氣不足也，又試令欬而不卽欬者，耳聾也，知陽氣虛明矣，耳聾者，陽氣虛，精氣不得上通於耳故也。）</small>

- NOO: ZZ
  TXT: 發汗後，飮水多，必喘，以水灌之，亦喘。 <small>（喘，肺疾。飮水多喘者，飮冷傷肺也。以冷水灌洗而喘者，形寒傷肺也。）</small>

- NOO: ZZ
  TXT: 發汗後，水藥不得入口爲逆，若更發汗，必吐下不止。 <small>（發汗後，水藥不得入口，爲之吐逆。發汗亡陽，胃中虛冷也。若更發汗，則愈損陽氣，胃氣太虛，故吐下不止。）</small>

- NOO: ZZ
  TXT: 發汗吐下後，虛煩不得眠。若劇者，必反覆顚倒，心中懊憹，梔子豉湯主之。[三十八] <small>（發汗吐下後，邪熱乘虛客於胸中，謂之虛煩者熱也，胸中煩熱鬱悶而不得發散者是也。熱氣伏於裏者，則喜睡，今熱氣浮於上，煩擾陽氣，故不得眠。心惡熱，熱甚則必神昏，是以劇者反覆顚倒而不安，心中懊憹而憒悶。懊憹者，俗謂鶻突是也。《內經》曰：其高者因而越之。與梔子豉湯以吐胸中之邪。）</small>

- NOO: CP
  TXT: 梔子豉湯方

- NOO: S2
  TXT: 梔子 <small>（拾肆枚，擘，味苦寒）</small>  香豉 <small>（肆合，綿裹，味苦寒）</small>{n}<small>（酸苦涌泄爲陰，苦以涌吐，寒以勝熱，梔子豉湯相合，吐劑宜矣。）</small>

- NOO: S2
  TXT: 右貳味，以水肆升，先煑梔子，得貳升半，內豉，煑取壹升半，去滓，分爲貳服，溫進壹服。得吐者，止後服。

- NOO: ZZ
  TXT: 若少氣者，梔子甘草豉湯主之。若嘔者，梔子生薑豉湯主之。 <small>（少氣者，熱傷氣也，加甘草以益氣。嘔者，熱煩而氣逆也，加生薑以散氣。少氣，則氣爲熱搏，散而不收者，甘以補之可也。嘔，則氣爲熱搏，逆而不散者，辛以散之可也。）</small>

- NOO: ZZ
  TXT: 發汗，若下之而煩熱，胸中窒者，梔子豉湯主之。[三十九] <small>（陽受氣於胸中，發汗若下，使陽氣不足，邪熱客於胸中，結而不散，故煩熱而胸中窒塞，與梔子豉湯以吐胸中之邪。）</small>

- NOO: ZZ
  TXT: 傷寒五六日，大下之後，身熱不去，心中結痛者，未欲解也，梔子豉湯主之。[四十] <small>（傷寒五六日，邪氣在裏之時，若大下後，身熱去，心胸空者，爲欲解。若大下後，身熱去而心結痛者，結胸也。身熱不去，心中結痛者，虛煩也。結胸爲熱結胸中，爲實，是熱氣已收斂於內，則外身熱去。虛煩爲熱客胸中，未結爲實，散漫爲煩，是以身熱不去。六七日爲欲解之時，以熱爲虛煩，故云未欲解也。與梔子豉湯以吐除之。）</small>

- NOO: ZZ
  TXT: 傷寒下後，心煩、腹滿、臥起不安者，梔子厚朴湯主之。[四十一] <small>（下後，但腹滿而不心煩，卽邪氣入裏爲裏實，但心煩而不腹滿，卽邪氣在胸中爲虛煩。旣煩且滿，則邪氣壅於胸腹間也。滿則不能坐，煩則不能臥，故臥起不安。與梔子厚朴湯，吐煩泄滿。）</small>

- NOO: CP
  TXT: 梔子厚朴湯方

- NOO: S2
  TXT: 梔子 <small>（拾肆枚，擘，味苦寒）</small>  厚朴 <small>（肆兩，薑炙，味苦溫）</small>  枳實 <small>（肆枚，水浸，去穰，炒，味苦寒）</small>{n}<small>（酸苦涌泄。梔子之苦，以涌虛煩。厚朴枳實之苦，以泄腹滿。）</small>

- NOO: S2
  TXT: 已上參味，以水參升半，煑取壹升半，去滓，分貳服。溫進壹服，得吐者，止後服。

- NOO: ZZ
  TXT: 傷寒，醫以丸藥大下之，身熱不去，微煩者，梔子乾薑湯主之。[四十二] <small>（丸藥不能除熱，但損正氣。邪氣乘虛留於胸中而未入深者，則身熱不去而微煩，與梔子乾薑湯，吐煩益正氣。）</small>

- NOO: CP
  TXT: 梔子乾薑湯方

- NOO: S2
  TXT: 梔子 <small>（拾肆枚，擘，味苦寒）</small>  乾薑 <small>（貳兩，切，味辛熱）</small>{n}<small>（苦以涌之，梔子之苦以吐煩。辛以潤之，乾薑之辛以益氣。）</small>

- NOO: S2
  TXT: 右貳味，以水參升半，煑取壹升半，去滓，分貳服。溫進壹服，得吐者，止後服。

- NOO: ZZ
  TXT: 凡用梔子湯，病人舊微溏者，不可與服之。 <small>（病人舊微溏者，裏虛而寒在下也，雖煩則非蘊熱，故不可與梔子湯。《內經》曰：先泄而後生他病者，治其本，必且調之，後乃治其他病。）</small>

- NOO: ZZ
  TXT: 太陽病發汗，汗出不解，其人仍發熱，心下悸，頭眩，身瞤動，振振欲擗地者，眞武湯主之。[四十三] <small>（發汗不解，仍發熱，邪氣未解也。心下悸、頭眩、身瞤動，振振欲擗地者，汗出亡陽也。裏虛爲悸，上虛爲眩，經虛爲身瞤振振搖，與眞武湯主之，溫經復陽。）</small>

- NOO: ZZ
  TXT: 咽喉乾燥者，不可發汗。 <small>（津液不足也。）</small>

- NOO: ZZ
  TXT: 淋家不可發汗，發汗必便血。 <small>（膀胱裏熱則淋，反以湯藥發汗，亡耗津液，增益客熱，膀胱虛燥，必小便血。）</small>

- NOO: ZZ
  TXT: 瘡家雖身疼痛，不可發汗，發汗則痓。 <small>（表虛聚熱，則生瘡，瘡家身疼如傷寒，不可發汗，發汗則表氣愈虛，熱勢愈甚，生風，故變痓也。）</small>

- NOO: ZZ
  TXT: 衄家不可發汗，汗出必額上陷，脈急緊，直視不能眴，不得眠。 <small>（衄者，上焦亡血也。若發汗，則上焦津液枯竭，經絡乾澁，故額上陷，脈急緊。諸脈者，皆屬於目。筋脈緊急則牽引其目，故直視不能眴。眴，瞬合目也。《針經》曰：陰氣虛則目不眩，亡血爲陰虛，是以不得眠也。）</small>

- NOO: ZZ
  TXT: 亡血家，不可發汗，發汗則寒慄而振。 <small>（《針經》曰：奪血者無汗，奪汗者無血。亡血發汗，則陰陽俱虛，故寒慄而振搖。）</small>

- NOO: ZZ
  TXT: 汗家重發汗，必恍惚心亂，小便已，陰疼，與禹餘糧丸，<small>（闕。）</small>[四十四] <small>（汗者心之液，汗家重發汗，則心虛恍惚心亂。奪汗則無水，故小便已，陰中疼。）</small>

- NOO: ZZ
  TXT: 病人有寒，復發汗，胃中冷，必吐蚘。 <small>（病人有寒，則當溫散，反發汗，損陽氣，胃中冷，必吐蚘也。）</small>

- NOO: ZZ
  TXT: 本發汗而復下之，此爲逆也。若先發汗，治不爲逆。本先下之，而反汗之爲逆。若先下之，治不爲逆。本先下之，而反汗之爲逆。若先下之，治不爲逆。 <small>（病在表者，汗之爲宜，下之爲逆。病在裏者，下之爲宜，汗之爲逆。《經》曰：陽盛陰虛，汗之則死，下之則愈，陽虛陰盛，汗之則愈，下之則死。）</small>

- NOO: ZZ
  TXT: 傷寒醫下之，續得下利，淸穀不止，身疼痛者，急當救裏。後身疼痛，淸便自調者，急當救表。救裏宜四逆湯，救表宜桂枝湯。[四十五] <small>（傷寒下之，續得下利淸穀不止，身疼痛者，急當救裏者，以裏氣不足，必先救之，急與四逆湯。得淸便自調，知裏氣已和，然後急與桂枝湯以救表，身疼者，表邪也。《內經》曰：病發而不足，標而本之，先治其標，後治其本，此以寒爲本也。）</small>

- NOO: ZZ
  TXT: 病發熱，頭痛，脈反沉，若不差，身體疼痛，當救其裏，宜四逆湯。 <small>（發熱頭痛，表病也。脈反沉者，裏脈也。《經》曰：表有病者，脈當浮大。今脈反沉遲，故知愈也。見表病而得裏脈則當差，若不差，爲內虛寒甚也，與四逆湯救其裏。）</small>

- NOO: ZZ
  TXT: 太陽病，先下之而不愈，因復發汗，以此表裏俱虛，其人因致冒，冒家汗出自愈。所以然者，汗出表和故也。裏未和，然後復下之。 <small>（冒者，鬱也，下之則裏虛而亡血，汗之則表虛而亡陽。表裏俱虛，寒氣怫鬱，其人因致冒。《金匱要略》曰：亡血復汗，寒多，故令鬱冒，汗出則怫鬱之邪得解，則冒愈。《金匱要略》曰：冒家欲解，必大汗出。汗出表和而裏未和者，然後復下之。）</small>

- NOO: ZZ
  TXT: 太陽病未解，脈陰陽俱停，必先振慄，汗出而解。但陽脈微者，先汗出而解。但陰脈微者，下之而解。若欲下之，宜調胃承氣湯主之。[四十六] <small>（陰陽脈俱停無偏勝者，陰陽氣和也。《經》曰：寸口、關上、尺中三處，大小浮沉遲數同等，此脈陰陽爲和平，雖劇當愈。今陰陽旣和，必先振慄汗出而解。但陽脈微者，陽不足而陰有餘也，《經》曰：陽虛陰盛，汗之則愈。陰脈微者，陰不足而陽有餘也。《經》曰：陽盛陰虛，下之則愈。）</small>

- NOO: ZZ
  TXT: 太陽病，發熱汗出者，此爲榮弱衛强，故使汗出，欲救邪風者，宜桂枝湯。[四十七] <small>（太陽中風，風倂於衛，則衛實而榮虛。榮者陰也，衛者陽也。發熱汗出，陰弱陽强也。《內經》曰：陰虛者陽必湊之，故少氣，時熱而汗出，與桂枝湯解散風邪，調和榮衛。）</small>

- NOO: ZZ
  TXT: 傷寒五六日，中風，往來寒熱，胸脇苦滿，黙黙不欲飮食，心煩喜嘔，或胸中煩而不嘔，或渴，或腹中痛，或脇下痞鞕，或心下悸，小便不利，或不渴，身有微熱，或欬者，與小柴胡湯主之。[四十八] <small>（病有在表者，有在裏者，有在表裏之間者。此邪氣在表裏之間，謂之半表半裏證。五六日，邪氣自表傳裏之時。中風者，或傷寒至五六日也。《玉函》曰：中風五六日，傷寒，往來寒熱，卽是。或中風，或傷寒，非是傷寒再中風，中風復傷寒也。《經》曰：傷寒中風，有柴胡證，但見一證便是，不必悉具者正是。謂或中風、或傷寒也。邪在表則寒，邪在裏則熱。今邪在半表半裏之間，未有定處，是以寒熱往來也。邪在表，則心腹不滿，邪在裏，則心腹脹滿。今止言胸脇苦滿，知邪氣在表裏之間，未至於心腹滿，言胸脇苦滿，知邪氣在表裏也。黙黙，靜也。邪在表，則呻吟不安，邪在裏，則煩悶亂。《內經》曰：陽入之陰則靜。黙黙者，邪方自表之裏，在表裏之間也。邪在表則能食，邪在裏則不能食，不欲食者，邪在表裏之間，未至於必不能食也。邪在表，則不煩不嘔，邪在裏，則煩滿而嘔，煩喜嘔者，邪在表方傳裏也。邪初入裏，未有定處，則所傳不一，故有或爲之證。有柴胡證，但見一證便是，卽是此或爲之證。）</small>

- NOO: CP
  TXT: 小柴胡湯方

- NOO: S2
  TXT: 柴胡 <small>（半斤，味苦微寒）</small>  黃芩 <small>（參兩，味苦寒）</small>  人參 <small>（參兩，味甘溫）</small>  甘草 <small>（參兩，味甘平）</small>  半夏 <small>（半斤，洗，味辛溫）</small>  生薑 <small>（參兩，切，味辛溫）</small>  大棗 <small>（拾貳，枚，擘，味甘溫）</small>{n}<small>（《內經》曰：熱淫於內，以苦發之。柴胡、黃芩之苦，以發傳邪之熱。裏不足者，以甘緩之。人參、甘草之甘，以緩中和之氣。邪半入裏則裏氣逆，辛以散之，半夏以除煩嘔。邪半在表，則榮衛爭之，辛甘解之，薑棗以和榮衛。）</small>

- NOO: S2
  TXT: 右柒味，以水壹斗貳升，煑取陸升，去滓，再煎，取參升，溫服壹升，日參服。後加减法

- NOO: ZZ
  TXT: 若胸中煩而不嘔，去半夏、人參，加栝蔞實壹枚。 <small>（胸中煩而不嘔，熱聚而氣不逆也。甘者令人中滿，方熱聚，無用人參之補。辛散逆氣，旣不嘔，無用半夏之辛。溫熱宜寒，療聚宜苦，栝蔞實苦寒，以泄胸中蘊熱。）</small>

- NOO: ZZ
  TXT: 若渴者，去半夏，加人參，合前成肆兩半，栝蔞根肆兩。 <small>（半夏燥津液，非渴者所宜。人參甘而潤，栝蔞根苦而凉，徹熱生津，二物爲當。）</small>

- NOO: ZZ
  TXT: 若腹中痛者，去黃芩，加芍藥參兩。 <small>（去黃芩惡寒中，加芍藥以通壅。）</small>

- NOO: ZZ
  TXT: 若脇下痞鞕，去大棗，加牡蠣肆兩。 <small>（甘，令人中滿，痞者，去大棗之甘。鹹以耎之，痞鞕者，加牡蠣之鹹。）</small>

- NOO: ZZ
  TXT: 若心下悸，小便不利者，去黃芩，加茯苓肆兩。 <small>（飮而水畜不行爲悸，小便不利。《內經》曰：腎欲堅。急食苦以堅腎。則水益堅，故去黃芩。淡味滲泄爲陽，茯苓甘淡以泄伏水。）</small>

- NOO: ZZ
  TXT: 若不渴，外有微熱者，去人參，加桂參兩，溫覆取微汗愈。 <small>（不渴者，裏和也，故去人參。外有微熱，表未解也，加桂以發汗。）</small>

- NOO: ZZ
  TXT: 若欬者，去人參、大棗、生薑，加五味子半升，乾薑貳兩。 <small>（欬者，氣逆也。甘則壅氣，故去人參、大棗。《內經》曰：肺欲收，急食酸以收之。五味子之酸，以收逆氣。肺寒則欬，散以辛熱，故易生薑以乾薑之熱也。）</small>

- NOO: ZZ
  TXT: 血弱氣盡，腠理開，邪氣因入，與正氣相搏，結於脇下，正邪分爭，往來寒熱，休作有時，黙黙不欲飮食。藏府相連，其痛必下，邪高痛下，故使嘔也。小柴胡湯主之。[四十九] <small>（人之氣血隨時盛衰，當月郭空之時，則爲血弱氣盡，腠理開疏之時也。邪氣乘虛，傷人則深。《針經》曰：月郭空，則海水東盛，人血氣虛，衛氣去，形獨居，肌肉减，皮膚緩，腠理開，毛發殘，瞧理薄，垢落，當是時遇賊風，則其入深者是矣。邪因正虛，自表之裏，而結於脇下，與正分爭，作往來寒熱。黙黙不欲飮食，此爲自外之內。經絡與藏府相連，氣隨經必傳於裏，故曰其痛下。痛，一作病。邪在上焦爲邪高，邪漸傳裏爲痛下，裏氣與邪氣相搏，逆而上行，故使嘔也。與小柴胡湯，以解半表半裏之邪。）</small>

- NOO: ZZ
  TXT: 服柴胡湯已，渴者，屬陽明也，以法治之。 <small>（服小柴胡湯，表邪已而渴，裏邪傳於陽明也，以陽明治之。）</small>

- NOO: ZZ
  TXT: 得病六七日，脈遲浮弱，惡風寒，手足溫，醫二三下之，不能食而脇下滿痛，面目及身黃，頸項强，小便難者，與柴胡湯。後必下重，本渴，而飮水嘔者，柴胡湯不中與也。食穀者噦。 <small>（得病六七日，脈遲浮弱，惡風寒，手足溫，則邪氣在半表半裏，未爲實，反二三下之，虛其胃氣，損其津液，邪蘊於裏，故不能食而脇下滿痛。胃虛爲熱烝之，熏發於外，面目及身悉黃也。頸項强者，表仍未解也。小便難者，內亡津液。雖本柴胡湯證，然以裏虛，下焦氣澁而小便難，若與柴胡湯，又走津液，後必下重也。不因飮水而嘔者，柴胡湯證。若本因飮而嘔者，水停心下也。《金匱要略》曰：先渴却嘔者，爲水停心下，此屬飮家。飮水者，水停而嘔。食穀者，物聚而噦，皆非小柴胡湯所宜，二者皆柴胡湯之戒，不可不識也。）</small>

- NOO: ZZ
  TXT: 傷寒四五日，身熱惡風，頸項强，脇下滿，手足溫而渴者，小柴胡湯主之。[五十] <small>（身熱惡風，頸項强者，表未解也。脇下滿而渴者，裏不和也。邪在表則手足通熱，邪在裏則手足厥寒。今手足溫者，知邪在表裏之間也。與小柴胡湯以解表裏之邪。）</small>

- NOO: ZZ
  TXT: 傷寒，陽脈澁，陰脈弦，法當腹中急痛者，先與小建中湯，不差者，與小柴胡湯主之。[五十一] <small>（脈陽澁、陰弦，而腹中急痛者，當作裏有虛寒治之，與小建中湯，溫中散寒，若不差者，非裏寒也，必由邪氣自表之裏，裏氣不利所致，與小柴胡湯，去黃芩加芍藥，以除傳裏之邪。）</small>

- NOO: CP
  TXT: 小建中湯方

- NOO: S2
  TXT: 桂枝 <small>（參兩，去皮，味辛熱）</small>  甘草 <small>（參兩，炙，味甘平）</small>  大棗 <small>（拾貳枚，擘，味甘溫）</small>  芍藥 <small>（陸兩，味酸微寒）</small>  生薑 <small>（貳兩，切，味辛溫）</small>  膠飴 <small>（壹升，味甘溫）</small>{n}<small>（建中者，建脾也。《內經》曰：脾欲緩，急食甘以緩之。膠飴、大棗、甘草之甘以緩中也。辛潤散也，榮衛不足，潤而散之，桂枝、生薑之辛，以行榮衛。酸，收也、泄也，正氣虛弱，收而行之，芍藥之酸，以收正氣。）</small>

- NOO: S2
  TXT: 右陸味，以水柒升，煑取參升，去滓，內膠飴，更上微火，消解，溫服壹升，日參服。嘔家不可用建中湯，以甛故也。

- NOO: ZZ
  TXT: 傷寒中風，有柴胡證，但見一證便是，不必悉具。 <small>（柴胡證，是邪氣在表裏之間也，或胸中煩而不嘔，或渴，或腹中痛，或脇下痞鞕，或心下悸，小便不利，或不渴，身有微熱，或欬，但見一證，便宜與柴胡湯治之，不必待其證候全具也。）</small>

- NOO: ZZ
  TXT: 凡柴胡湯病證而下之，若柴胡證不罷者，復與柴胡湯，必蒸蒸而振，却發熱汗出而解。 <small>（邪在半表半裏之間，爲柴胡證，卽未作裏實，醫便以藥下之。若柴胡證仍在者，雖下之不爲逆，可復與柴胡湯以和解之。得湯，邪氣還表者，外作蒸蒸而熱。先經下，裏虛，邪氣欲出，內則振振然也。正氣勝、陽氣生，却復發熱汗出而解也。）</small>

- NOO: ZZ
  TXT: 傷寒二三日，心中悸而煩者，小建中湯主之。[五十二] <small>（傷寒二三日，邪氣在表，未當傳裏之時，心中悸而煩，是非邪氣搏所致。心悸者，氣虛也。煩者，血虛也。以氣血內虛，與小建中湯先建其裏。）</small>

- NOO: ZZ
  TXT: 太陽病，過經十餘日，反二三下之，後四五日，柴胡證仍在者，先與小柴胡湯。嘔不止，心下急，鬱鬱微煩者，爲未解也，與大柴胡湯下之，則愈。[五十三] <small>（日數過多，累經攻下，而柴胡證不罷者，亦須先與小柴胡湯，以解其表。《經》曰：凡柴胡湯疾證而下之，若柴胡證不罷者，復與柴胡者是也。嘔止者，表裏和也。若嘔不止，鬱鬱微煩者，裏熱已甚，結於胃中也，與大柴胡湯下其裏熱，則愈。）</small>

- NOO: CP
  TXT: 大柴胡湯方

- NOO: S2
  TXT: 柴胡 <small>（半斤，味甘平）</small>  黃芩 <small>（參兩，味苦寒）</small>  芍藥 <small>（參兩，味酸微寒）</small>  半夏 <small>（半升，洗，味辛溫）</small>  生薑 <small>（伍兩，切，味辛溫）</small>  枳實 <small>（肆枚，炙，味苦寒）</small>  大棗 <small>（拾貳枚，擘，甘溫）</small>  大黃 <small>（貳兩，味苦寒）</small>{n}<small>（柴胡、黃芩之苦，入心而折熱。枳實、芍藥之酸苦，涌泄而扶陰。辛者散也，半夏之辛，以散逆氣。辛甘和也，薑棗之辛甘，以和榮衛。）</small>

- NOO: S2
  TXT: 右柒味，以水壹斗貳升，煑取陸升，去滓，再煎，溫服壹升，日參服。壹方加大黃貳兩。若不加大黃，恐不爲大柴胡湯也。

- NOO: ZZ
  TXT: 傷寒十三日不解，胸脇滿而嘔，日晡所發潮熱，已而微利。此本柴胡證，下之而不得利，今反利者，知醫以丸藥下之，非其治也。潮熱者實也，先宜小柴胡湯以解外，後以柴胡加芒消湯主之。[五十四] <small>（傷寒十三日，再傳經盡，當解之時也。若不解，胸脇滿而嘔者，邪氣猶在表裏之間，此爲柴胡湯證。若以柴胡湯下之，則更無潮熱自利。醫反以丸藥下之。虛其腸胃，邪氣熱乘虛入府，日晡所發潮熱，熱已而利也。潮熱雖爲熱實，然胸脇之邪未已，故先與小柴胡湯以解外，後以柴胡加芒消以下胃熱。）</small>

- NOO: ZZ
  TXT: 傷寒十三日不解，過經，讝語者，以有熱也，當以湯下之，若小便利者，大便當鞕，而反下利，脈調和者，知醫以丸藥下之，非其治也。若自下利者，脈當微厥，今反和者，此爲內實也。調胃承氣湯主之。[五十五] <small>（傷寒十三日再傳經盡，謂之過經。讝語者，陽明胃熱也，當以諸承氣湯下之，若小便利者，津液偏滲，大便當鞕，反下利者，知醫以丸藥下之也。下利，脈微而厥者，虛寒也，今脈調和，則非虛寒，由腸虛胃熱，脇熱而利也，與調胃承氣湯以下胃熱。）</small>

- NOO: ZZ
  TXT: 太陽病不解，熱結膀胱，其人如狂，血自下，下者愈。其外不解者，尙未可攻，當先解外，外解已，但少腹急結者，乃可攻之，宜桃核承氣湯。[五十六] <small>（太陽，膀胱經也。太陽經邪熱不解，隨經入府，爲熱結膀胱，其人如狂者，爲未至於狂，但不寧爾。《經》曰：其人如狂者，以熱在下焦，太陽多熱，熱在膀胱，必與血相搏，若血不爲畜，爲熱迫之則血自下，血下則熱隨血出而愈。若血不下者，則血爲熱搏，畜積於下，而少腹急結，乃可攻之，與桃核承氣湯，下熱散血。《內經》曰：從外之內而盛於內者，先治其外，后調其內。此之謂也。）</small>

- NOO: CP
  TXT: 桃核承氣湯方

- NOO: S2
  TXT: 桃仁 <small>（伍拾箇，去皮尖，味甘平）</small>  桂枝 <small>（貳兩，去皮，味辛熱）</small>  大黃 <small>（肆兩）</small>  芒消 <small>（貳兩）</small>  甘草 <small>（貳兩，炙）</small>{n}<small>（甘以緩之，辛以散之。少腹急結，緩以桃仁之甘。下焦畜血，散以桂枝辛熱之氣，寒以取之。熱甚搏血，故加三物於調胃承氣湯中也。）</small>

- NOO: S2
  TXT: 右伍味，以水柒升，煑取貳升半，去滓，內芒消，更上火，微沸。下火，先食，溫服伍合，日參服，當微利。

- NOO: ZZ
  TXT: 傷寒八九日，下之，胸滿煩驚，小便不利，讝語，一身盡重，不可轉側者，柴胡加龍骨牡蠣湯主之。[五十七] <small>（傷寒八九日，邪氣已成熱，而復傳陽經之時，下之虛其裏而熱不除。胸滿而煩者，陽熱客於胸中也。驚者，心惡熱而神不守也。小便不利者，裏虛津液不行也。讝語者，胃熱也。一身盡重不可轉側者，陽氣內行於裏，不營於表也。與柴胡湯以除胸滿而煩，加龍骨、牡蠣、鈆丹，收斂神氣而鎭驚。加茯苓以行津液，利小便。加大黃以逐胃熱、止讝語。加桂枝以行陽氣而解身重。錯雜之邪，斯悉愈矣。）</small>

- NOO: CP
  TXT: 柴胡加龍骨牡蠣湯方

- NOO: S2
  TXT: 半夏 <small>（貳合，洗）</small>  大棗 <small>（陸枚）</small>  柴胡 <small>（肆兩）</small>  生薑 <small>（壹兩半）</small>  人參 <small>（壹兩半）</small>  龍骨 <small>（壹兩半）</small>  鈆丹 <small>（壹兩半）</small>  桂枝 <small>（壹兩半，去皮）</small>  茯苓 <small>（壹兩半）</small>  大黃 <small>（貳兩）</small>  牡蠣 <small>（壹兩半，熬）</small>

- NOO: S2
  TXT: 右拾壹味，以水捌升，煑取肆升，內大黃，切如棋子，更煑壹貳沸，去滓，溫服壹升。

- NOO: ZZ
  TXT: 傷寒腹滿讝語，寸口脈浮而緊，此肝乘脾也，名曰縱，刺期門。[五十八] <small>（腹滿讝語者，脾胃疾也。浮而緊者，肝脈也。脾病見肝脈，木行乘土也。《經》曰：水行乘火，木行乘土，名曰縱。此其類矣。期門者，肝之募，刺之以瀉肝經盛氣。）</small>

- NOO: ZZ
  TXT: 傷寒發熱，嗇嗇惡寒，大渴欲飮水，其腹必滿，自汗出，小便利，其病欲解，此肝乘肺也，名曰橫，刺期門。[五十九] <small>（傷寒發熱，嗇嗇惡寒，肺病也。大渴欲飮水，肝氣勝也。《玉函》曰：作大渴，欲飮酢漿，是知肝氣勝也。傷寒欲飮水者愈，若不愈而腹滿者，此肝行乘肺，水不得行也。《經》曰：木行乘金，名橫，刺期門，以瀉肝之盛氣，肝肺氣平，水散而津液得通，外作自汗出，內爲小便利而解也。）</small>

- NOO: ZZ
  TXT: 太陽病二日，反躁，凡熨其背，而大汗出，大熱入胃，胃中水竭，躁煩，必發讝語，十餘日，振慄、自下利<small>（一本下利二字，作汗）</small>者，此爲欲解也。故其汗，從腰已下不得汗，欲小便不得，反嘔，欲失溲，足下惡風，大便鞕，小便當數而反不數及不多，大便已，頭卓然而痛，其人足心必熱，穀氣下流故也。 <small>（太陽病二日，則邪在表，不當發躁，而反躁者，熱氣行於裏也。反熨其背而發汗，大汗出，則胃中乾燥，火熱入胃，胃中燥熱，躁煩而讝語，至十餘日，振慄、自下利者，火邪勢微，陰氣復生，津液得復也，故爲欲解。火邪去，大汗出，則愈。若從腰以下不得汗，則津液不得下通，故欲小便不得，熱氣上逆而反嘔也。欲失溲、足下惡風者，氣不得通於下而虛也。津液氵+扁滲，令大便鞕者，小便當數。《經》曰：小便數者，大便必鞕也。此以火熱內燥，津液不得下通，故小便不數及不多也。若火熱消，津液和，則結鞕之便得潤，因自大便也。便已，頭卓然而痛者，先大便鞕，則陽氣不得下通，旣得大便，則陽氣降下，頭中陽虛，故卓然而痛。穀氣者，陽氣也。先陽氣不通於下之時，足下惡風，今陽氣得下，故足心熱也。）</small>

- NOO: ZZ
  TXT: 太陽病中風，以火劫發汗，邪風被火熱，血氣流溢，失其常度，兩陽相熏灼，其身發黃。陽盛則欲衄，陰虛則小便難，陰陽俱虛竭，身體則枯燥。但頭汗出，劑頸而還，腹滿微喘，口乾咽爛，或不大便，久則讝語，甚者至噦，手足躁擾，捻衣摸牀，小便利者，其人可治。 <small>（風爲陽邪，因火熱之氣，則邪風愈甚，迫於血氣，使血氣流溢，失其常度。風與火氣，謂之兩陽。兩陽相熏灼，熱發於外，必發身黃。若熱搏於經絡，爲陽盛外熱，迫血上行必衄。熱搏於內者，爲陰虛內熱，必小便難。若熱消血氣，血氣少爲陰陽俱虛，血氣虛少，不能榮於身體，爲之枯燥。三陽經絡至頸，三陰至胸中而還，但頭汗出，劑頸而還者，熱氣炎上，搏陽而不搏於陰也。《內經》曰：諸脹腹大，皆屬於熱。腹滿微喘者，熱氣內鬱也。《內經》曰：火氣內發，上爲口乾咽爛者，火熱上熏也。熱氣上而不下者，則大便不鞕。若熱氣下入胃，消耗津液，則大便鞕，故云或不大便。久則胃中躁熱，必發讝語。《內經》曰：病深者，其聲噦。火氣大甚，正氣逆亂則噦。《內經》曰：四肢者，諸陽之本也。陽盛則四肢實，火熱大甚，故手足躁擾，捻衣摸牀，擾亂也。小便利者，爲火未劇，津液未竭而猶可治也。）</small>

- NOO: ZZ
  TXT: 傷寒脈浮，醫以火迫劫之。亡陽，必驚狂，起臥不安者，桂枝去芍藥加蜀漆牡蠣龍骨救逆湯主之。[六十] <small>（傷寒脈浮，責邪在表，醫以火劫發汗，汗大出者，亡其陽。汗者，心之液。亡陽則心氣虛，心惡熱，火邪內迫，則心神浮越，故驚狂，起臥不安，與桂枝湯，解未盡表邪；去芍藥，以芍藥益陰，非亡陽所宜也。火邪錯逆，加蜀漆之辛以散之。陽氣亡脫，加龍骨、牡蠣之澁以固之。《本草》云：澁可去脫。龍骨、牡蠣之屬是也。）</small>

- NOO: CP
  TXT: 桂枝去芍藥加蜀漆龍骨牡蠣救逆湯方

- NOO: S2
  TXT: 桂枝 <small>（參兩，去皮）</small>  甘草 <small>（貳兩，炙）</small>  生薑 <small>（參兩，切）</small>  牡蠣 <small>（伍兩，熬，味酸鹹）</small>  龍骨 <small>（肆兩，味甘平）</small>  大棗 <small>（拾貳枚，擘）</small>  蜀漆 <small>（參兩，洗去脚，味辛平）</small>

- NOO: S2
  TXT: 右爲末，以水壹斗貳升，先煑蜀漆，减貳升，內諸藥，煑取參升，去滓，溫服壹升。

- NOO: ZZ
  TXT: 形作傷寒，其脈不弦緊而弱。弱者必渴，被火者必讝語。弱者發熱、脈浮，解之當汗出。愈。 <small>（形作傷寒，謂頭痛身熱也。脈不弦緊，則無傷寒表脈也。《經》曰：諸弱發熱，則脈弱爲裏熱，故云弱者必渴。若被火氣，兩熱相合，傳於胃中，胃中躁煩，必發讝語。脈弱發熱者，得脈浮，爲邪氣還表，當汗出而解矣。）</small>

- NOO: ZZ
  TXT: 太陽病，以火熏之，不得汗，其人必躁，到經不解，必淸血，名爲火邪。 <small>（此火邪迫血，而血下行者也。太陽病用火熏之，不得汗，則熱無從出。陰虛被火，必發躁也。六日傳經盡，至七日再到太陽經，則熱氣當解。若不解，熱氣迫血下行，必淸血，淸，厠也。）</small>

- NOO: ZZ
  TXT: 脈浮熱甚，反灸之，此爲實。實以虛治，因火而動，必咽燥唾血。 <small>（此火邪迫血，而血上行者也。脈浮，熱甚爲表實，醫以脈浮爲虛，用火灸之，因火氣動血，迫血上行，故咽燥唾血。）</small>

- NOO: ZZ
  TXT: 微數之脈，愼不可灸，因火爲邪，則爲煩逆，追虛逐實，血散脈中，火氣雖微，內攻有力，焦骨傷筋，血難復也。 <small>（微數之脈，則爲熱也。灸則除寒，不能散熱，是愼不可灸也。若反灸之，熱因火則甚，遂爲煩逆。灸本以追虛，而復逐熱爲實，熱則傷血，又加火氣，使血散脈中，氣主呴之，血主濡之，氣血消散，不能濡潤筋骨，致骨焦筋傷，血散而難復也。）</small>

- NOO: ZZ
  TXT: 脈浮，宜以汗解，用火灸之，邪無從出，因火而盛，病從腰以下必重而痺，名火逆也。 <small>（脈浮在表，宜以汗解之。醫以火灸取汗而不得汗，邪無從出，又加火氣相助，則熱愈甚，身半以上，同天之陽，半身以下，同地之陰，火性炎上，則腰以下陰氣獨治，故從腰以下，必重而痺也。）</small>

- NOO: ZZ
  TXT: 欲自解者，必當先煩，乃有汗而解。何以知之? 脈浮，故知汗出解也。 <small>（煩，熱也。邪氣還表，則爲煩熱，汗出而解。以脈浮，故爲邪還表也。）</small>

- NOO: ZZ
  TXT: 燒針令其汗，針處被寒，核起而赤者，必發奔豚。氣從少腹上衝心者，灸其核上各壹壯，與桂枝加桂湯，更加桂貳兩。[六十一] <small>（燒針發汗，則損陰血，而驚動心氣。針處被寒，氣聚而成核。心氣因驚而虛，腎氣乘寒氣而動，發爲奔豚。《金匱要略》曰：病有奔豚，從驚發得之。腎氣欲上乘心，故其氣從少腹上衝心也。先灸核上，以散其寒，與桂枝加桂湯，以泄奔豚之氣。）</small>

- NOO: ZZ
  TXT: 火逆，下之，因燒針煩躁者，桂枝甘草龍骨牡蠣湯主之。[六十二] <small>（先火爲逆，復以下除之，裏氣因虛，又加燒針，裏虛而爲火熱所煩，故生煩躁，與桂枝甘草龍骨牡蠣湯以散火邪。）</small>

- NOO: CP
  TXT: 桂枝甘草龍骨牡蠣湯方

- NOO: S2
  TXT: 桂枝 <small>（壹兩）</small>  甘草 <small>（貳兩）</small>  牡蠣 <small>（貳兩，熬）</small>  龍骨 <small>（貳兩）</small>{n}<small>（辛甘發散，桂枝、甘草之辛甘，以發散經中之火邪。澁可去脫，龍骨、牡蠣之澁，以收斂浮越之正氣。）</small>

- NOO: S2
  TXT: 右爲末，以水伍升，煑取貳升半，去滓，溫服捌合，日參服。

- NOO: ZZ
  TXT: 太陽傷寒者，加溫針，必驚也。 <small>（寒則傷榮。榮氣微者，加燒針，則血留不行。驚者溫針，損榮血而動心氣。《金匱要略》曰：血氣少者，屬於心。）</small>

- NOO: ZZ
  TXT: 太陽病，當惡寒發熱，今自汗出，不惡寒發熱，關上脈細數者，以醫吐之過也。一二日吐之者，腹中饑，口不能食。三四日吐之者，不喜糜粥，欲食冷食，朝食暮吐，以醫吐之所致也，此爲小逆。 <small>（惡寒發熱，爲太陽表病。自汗出，不惡寒發熱者，陽明證。本太陽表病，醫反吐之，傷動胃氣，表邪乘虛傳於陽明也。以關脈細數，知醫吐之所致。病一二日，爲表邪尙寒而未成熱，吐之，則表寒傳於胃中，胃中虛寒，故腹中飢而口不能食。病三四日，則表邪已傳成熱，吐之，則表熱乘虛入胃，胃中虛熱，故不喜糜粥，欲食冷食，朝食暮吐也。朝食暮吐者，晨食入胃，胃虛不能尅化，卽知至暮，胃氣行裏，與邪氣相搏，則胃氣反逆，而以胃氣尙在，故止云小逆。）</small>

- NOO: ZZ
  TXT: 太陽病吐之，但太陽病當惡寒，今反不惡寒，不欲近衣，此爲吐之內煩也。 <small>（太陽表病，醫反吐之，傷於胃氣，邪熱乘虛入胃，胃爲邪熱內煩，故不惡寒，不欲近衣也。）</small>

- NOO: ZZ
  TXT: 病人脈數，數爲熱，當消穀引食，而反吐者，此以發汗，令陽氣微，膈氣虛，脈乃數也。數爲客熱，不能消穀，以胃中虛冷，故吐也。 <small>（陽受氣於胸中，發汗外虛陽氣，是令陽氣微、膈氣虛也。數爲熱，本熱則合消穀，客熱則不能消穀，因發汗外損陽氣，致胃中虛冷，故吐也。）</small>

- NOO: ZZ
  TXT: 太陽病，過經十餘日，心下溫溫欲吐，而胸中痛，大便反溏，腹微滿，鬱鬱微煩。先此時，自極吐下者，與調胃承氣湯。[六十三]若不爾者，不可與。但欲嘔，胸中痛，微溏者，此非柴胡證，以嘔，故知極吐下也。 <small>（心下溫溫欲吐，鬱鬱微煩，胸中痛，當責邪熱客於胸中。大便反溏，腹微滿，則邪熱已下於胃也。日數雖多，若不經吐下，止是傳邪，亦未可下，當與柴胡湯，以除上中二焦之邪。若曾吐下，傷損胃氣，胃虛則邪乘虛入胃爲實，非柴胡湯所能去，與調胃承氣湯下胃熱。以嘔，知胃氣先曾傷動也。）</small>

- NOO: ZZ
  TXT: 太陽病六七日，表證仍在，脈微而沉，反不結胸，其人發狂者，以熱在下焦，少腹當鞕滿，小便自利者，下血乃愈。所以然者，以太陽隨經，瘀熱在裏故也。抵當湯主之。[六十四] <small>（太陽，經也。膀胱，府也。此太陽隨經入府者也。六七日邪氣傳裏之時，脈微而沉，邪氣在裏之脈也。表證仍在者，則邪氣猶淺，當結於胸中。若不結於胸中，其人發狂者，熱結在膀胱也。《經》曰：熱結膀胱，其人如狂。此發狂則熱又深也。少腹鞕滿，小便不利者，爲無血也。小便自利者，血證諦也，與抵當湯以下畜血。）</small>

- NOO: CP
  TXT: 抵當湯方

- NOO: S2
  TXT: 水蛭 <small>（參拾箇，熬，味鹹苦寒）</small>  蝱蟲 <small>（參拾箇，熬，去翅足，味苦微寒）</small>  桃仁 <small>（貳拾箇，去皮尖，味苦甘平）</small>  大黃 <small>（參兩，酒浸，味苦寒）</small>{n}<small>（苦走血，鹹勝血，蝱蟲、水蛭之鹹苦，以除畜血。甘緩結，苦泄熱，桃仁、大黃之苦，以下結熱。）</small>

- NOO: S2
  TXT: 右肆味，爲末，以水伍升，煑取參升，去滓，溫服壹升，不下，再服。

- NOO: ZZ
  TXT: 太陽病，身黃，脈沉結，少腹鞕，小便不利者，爲無血也。小便自利，其人如狂者，血諦證也，抵當湯主之。[六十五] <small>（身黃脈沉結，少腹鞕，小便不利者，胃熱發黃也，可與茵陳湯。身黃，脈沉結，少腹鞕，小便自利，其人如狂者，非胃中瘀熱，爲熱結下焦，而爲畜血也，與抵當湯以下畜血。）</small>

- NOO: ZZ
  TXT: 傷寒有熱，少腹滿，應小便不利。今反利者，爲有血也，當下之，不可餘藥，宜抵當丸。[六十六] <small>（傷寒有熱，少腹滿，是畜血於下焦。若熱畜津液不通，則小便不利，其熱不畜，津液行，小便自利者，乃爲畜血，當與桃仁承氣湯、抵當湯下之。然此無身黃屎黑，又無喜忘發狂，是未至於甚，故不可餘駃峻之藥也，可與抵當丸，小可下之也。）</small>

- NOO: CP
  TXT: 抵當丸方

- NOO: S2
  TXT: 水蛭 <small>（貳拾箇，味苦寒）</small>  蝱蟲 <small>（貳拾伍箇，味苦，微寒）</small>  桃仁 <small>（貳拾箇，去皮尖）</small>  大黃 <small>（參兩）</small>

- NOO: S2
  TXT: 右肆味，杵，分爲肆丸，以水壹升，煑壹丸，取柒合服之，睟時，當下血，若不下者，更服。

- NOO: ZZ
  TXT: 太陽病，小便利者，以飮水多，必心下悸。小便少者，必苦裏急也。 <small>（飮水多而小便自利者，則水不內畜，但腹中水多，令心下悸。《金匱要略》曰：食少飮多，水停心下，甚者則悸。飮水多而小便不利，則水畜於內而不行，必苦裏急也。）</small>

- NOO: OO
  TXT: 釋音

- NOO: ZZ
  TXT: 內諸藥<small>（上音納）</small>{n}啜粥<small>（上昌悅切，飮水也）</small>{n}恊熱<small>（上音挾）</small>{n}見風脈<small>（上音現）</small>{n}漬<small>（疾智切，漚也）</small>{n}蚘<small>（音回，人腹中長蟲也）</small>{n}茈<small>（音柴）</small>{n}暝<small>（音冥，視不明也）</small>{n}悸<small>（其季切，心動也）</small>{n}人葠<small>（下音參）</small>{n}㕮咀<small>（上音父，下才與切。㕮咀嚼也，剉如麻豆也）</small>{n}更衣<small>（音庚，改也）</small>{n}沫<small>（音末）</small>{n}懊憹<small>（上於刀切，下奴刀切，又女江切。心亂也。懊憹痛悔聲）</small>{n}窒<small>（陟栗切，塞也）</small>{n}擗<small>（脾入切）</small>{n}眴<small>（音縣，目搖也）</small>{n}慄<small>（音栗，懼也）</small>{n}蘊<small>（紆問切，積也）</small>{n}嘿<small>（音墨，靜也）</small>{n}但見<small>（下音現）</small>{n}飴<small>（音怡，餳也）</small>{n}烝<small>（諸仍切，火氣上行也）</small>{n}募<small>（音墓）</small>{n}滲<small>（色蔭切）</small>{n}諦<small>（音帝，審也）</small>{n}水蛭<small>（音質）</small>{n}蝱<small>（音盲）</small>{n}駃峻<small>（上音决，下思俊切，險也）</small>

- NOO: AA
  TXT: 註解傷寒論卷第四 <small>（仲景全書第十四）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨太陽病脈證幷治下第七

- NOO: ZZ
  TXT: 問曰：病有結胸，有藏結，其狀何如? 答曰：按之痛，寸脈浮，關脈沉，名曰結胸也。何謂藏結? 答曰：如結胸狀，飮食如故，時時下利，寸脈浮，關脈小細沉緊，名曰藏結。舌上白胎滑者，難治。 <small>（結胸者，邪結在胸；藏結者，邪結在藏。二者皆下後，邪氣乘虛入裏所致。下後邪氣入裏，與陽相結者爲結胸，以陽受氣於胸中故爾；與陰相結者，爲藏結，以陰受之，則入五藏故爾。氣與宜通而塞，故痛。邪結陽分，則陰氣不得上通；邪結陰分，則陽氣不得下通。是二者，皆心下鞕痛。寸脈浮，關脈沉，知邪結在陽也；寸脈浮，關脈小細沉緊，知邪結在陰也。陰結而陽不結，雖心下結痛，飮食亦自如，故陰氣乘腸虛而下，故時時自下利。陰得陽則解，藏結得熱證多，則易治。舌上白胎滑者，其胸中亦寒，故云：難治。）</small>

- NOO: ZZ
  TXT: 藏結無陽證，不往來寒熱，其人反靜，舌上胎滑者，不可攻也。 <small>（藏結，於法當下，無陽證，爲表無熱。不往來寒熱，爲半表半裏無熱。其人反靜，爲裏無熱。《經》曰：舌上如胎者，以丹田有熱，胸中有寒邪氣，以表裏皆寒，故不可攻。）</small>

- NOO: ZZ
  TXT: 病發於陽而反下之，熱入因作結胸，病發於陰而反下之，因作痞。 <small>（趙本有󰡒也󰡓字）</small>所以成結胸者，以下之太早故也。 <small>（發熱惡寒者，發於陽也，而反下之，則表中陽邪入裏，結於胸中爲結胸。無熱惡寒者，發於陰也，而反下之，表中之陰入裏，結於心下爲痞。）</small>

- NOO: ZZ
  TXT: 結胸者，項亦强，如柔痓狀。下之則和，宜大陷胸丸。[一] <small>（結胸病項强者，爲邪結胸中，胸膈結滿，心下緊實，但能仰而不能俛，是項强，亦如柔痓之狀也。與大陷胸丸，下結泄滿。）</small>

- NOO: CP
  TXT: 大陷胸丸方

- NOO: S2
  TXT: 大黃 <small>（半斤，味苦寒）</small>  葶藶 <small>（半升，熬，味苦寒）</small>  芒消 <small>（半升，味醎寒）</small>  杏仁 <small>（半升，去皮尖，熬黑，味苦甘溫）</small>{n}<small>（大黃、芒消之苦鹹，所以下熱。葶藶、杏仁之苦甘，所以泄滿。甘遂取其直達，白蜜取其潤利，皆以下泄滿實物也。）</small>

- NOO: S2
  TXT: 右肆味，搗篩貳味，內杏仁、芒消，合硏如脂，和散，取如彈丸壹枚。別搗甘遂末壹錢匕，白蜜貳合，水貳升，煑取壹升，溫頓服之，壹宿乃下，如不下，更服，取下爲效，禁如藥法。)

- NOO: ZZ
  TXT: 結胸證，其脈浮大者，不可下，下之則死。 <small>（結胸爲邪結胸中，屬上焦之分，得寸脈浮、關脈沉者，爲在裏，則可下。若脈浮大，心下雖結，是在表者猶多，未全結也，下之重虛，邪氣復結，則難可制，故云：下之則死。）</small>

- NOO: ZZ
  TXT: 結胸證悉具，煩躁者，亦死。 <small>（結胸證悉具，邪結已深也。煩躁者，正氣散亂也。邪氣勝正，病者必死。）</small>

- NOO: ZZ
  TXT: 太陽病，脈浮而動數，浮則爲風，數則爲熱，動則爲痛，數則爲虛，頭痛發熱，微盜汗出而反惡寒者，表未解也。醫反下之，動數變遲，膈內拒痛，胃中空虛，客氣動膈，短氣躁煩，心中懊憹，陽氣內陷，心下因鞕，則爲結胸，大陷胸湯主之。[二]若不結胸，但頭汗出，餘處無汗，劑頸而還，小便不利，身必發黃也。 <small>（動數皆陽脈也，當責邪在表。睡而汗出者，謂之盜汗。爲邪氣在半表半裏，則不惡寒，此頭痛發熱，微盜汗出反惡寒者，表未解也。當發其汗。醫反下之，虛其胃氣，表邪乘虛則陷。邪在表則見陽脈，邪在裏則見陰脈，邪氣內陷，動數之脈所以變遲，而浮脈獨不變者，以邪結胸中，上焦陽結，脈不得而沉也。客氣者，外邪乘胃中空虛入裏，結於胸膈，膈中拒痛者，客氣動膈也。《金匱要略》曰：短氣不足以息者，實也。短氣躁煩，心中懊憹，皆邪熱爲實。陽氣內陷，氣不得通于膈，壅于心下，爲鞕滿而痛，成結胸也。與大陷胸湯，以下結熱。若胃中空虛，陽氣內陷，不結於胸膈，下入於胃中者，遍身汗出，則爲熱越，不能發黃。若但頭汗出，身無汗，劑頸而還，小便不利者，熱不得越，必發黃也。）</small>

- NOO: CP
  TXT: 大陷胸湯方

- NOO: S2
  TXT: 大黃 <small>（陸兩，去皮，苦寒）</small>  芒消 <small>（壹升，鹹寒）</small>  甘遂 <small>（壹錢，苦寒）</small>{n}<small>（大黃謂之將軍，以苦蕩滌。芒消，一名消石，以其廉能耎鞕，夫間有甘遂以通水也。甘遂若夫間之，遂其氣，可以直達透結，陷胸三物爲允。）</small>

- NOO: S2
  TXT: 右參味，以水陸升，先煑大黃，取貳升，去滓，內芒消，煑壹兩沸，內甘遂末，溫服壹升，得快利，止後服。

- NOO: ZZ
  TXT: 傷寒六七日，結胸熱實，脈沉而緊，心下痛，按之石鞕者，大陷胸湯主之。[三] <small>（病在表而下之，熱入因作結胸。此不云下後，而云傷寒六七日，則是傳裏之實熱也。沉爲在裏，緊爲裏實，以心下痛，按之實鞕，是以爲結胸，與大陷胸湯，以下結熱。）</small>

- NOO: ZZ
  TXT: 傷寒十餘日，熱結在裏，復往來寒熱者，與大柴胡湯[四]。但結胸無大熱者，此爲水結在胸脇也。但頭微汗出者，大陷胸湯主之。 <small>（傷寒十餘日，熱結在裏，是可下之證，復往來寒熱，爲正邪分爭，未全斂結，與大柴胡湯下之。但結胸無大熱者，非熱結也，是水飮結於胸脇，謂之水結胸。周身汗出者，是水飮外散，則愈。若但頭微汗出，餘處無汗，是水飮不得外泄，停畜而不行也，與大陷胸湯，以逐其水。）</small>

- NOO: ZZ
  TXT: 太陽病，重發汗，而復下之，不大便五六日，舌上燥而渴，日晡所小有潮熱，從心下至少腹，鞕滿而痛，不可近者，大陷胸湯主之。[五] <small>（重發汗而復下之，則內外重亡津液，而邪熱內結，致不大便五六日，舌上燥而渴也。日晡潮熱者屬胃，此日晡小有潮熱，非但在胃。從心下至少腹，鞕滿而痛不可近者，是一腹之中，上下邪氣俱甚也，與大陷胸湯，以下其邪。）</small>

- NOO: ZZ
  TXT: 小結胸病，正在心下，按之則痛，脈浮滑者，小陷胸湯主之。[六] <small>（心下鞕痛，手不可近者，結胸也。正在心下，按之則痛，是熱氣猶淺，謂之小結胸。結胸脈沉緊，或寸浮關沉，今脈浮滑，知熱未深結，與小陷胸湯，以除胸膈上結熱也。）</small>

- NOO: CP
  TXT: 小陷胸湯方

- NOO: S2
  TXT: 黃連 <small>（壹兩，苦寒）</small>  半夏 <small>（半升，洗，辛溫）</small>  栝蔞實 <small>（大者壹箇，苦寒）</small>{n}<small>（苦以泄之，辛以散之。黃連、栝蔞實；苦寒以泄熱，半夏之辛以散結。）</small>

- NOO: S2
  TXT: 右參味，以水陸升，先煑栝蔞取參升，去滓，內諸藥，煑取貳升，去滓，分溫參服。

- NOO: ZZ
  TXT: 太陽病二三日，不能臥，但欲起，心下必結，脈微弱者，此本有寒分也。反下之，若利止，必作結胸。未止者，四日復下之，此作恊熱利也。 <small>（太陽病，二三日，邪在表也。不能臥、但欲起、心下必結者，以心下結滿，臥則氣壅而愈甚，故不能臥，而但欲起也。心下結滿，有水分，有寒分，有氣分，今脈微弱，知本有寒分。醫見心下結，而反下之，則太陽表邪乘虛入裏，利止則邪氣留結爲結胸，利不止，至次日復如前下利不止者，是邪熱下攻腸胃，爲挾熱利也。）</small>

- NOO: ZZ
  TXT: 太陽病下之，其脈促，不結胸者，此爲欲解也。脈浮者，必結胸也。脈緊者，必咽痛。脈弦者，必兩脇拘急。脈細數者，頭痛未止。脈沉緊者，必欲嘔。脈沉滑者，恊熱利。脈浮滑者，必下血。 <small>（此太陽病，下之後邪氣傳變。其脈促者，爲陽盛，下後脈促，爲陽勝陰也，故不作結胸，爲欲解。下後脈浮，爲上焦陽邪結，而爲結胸也。《經》曰：結胸者，寸脈浮，關脈沉。下後脈緊，則太陽之邪，傳於少陰。《經》曰：脈緊者屬少陰。《內經》曰：邪客於少陰之絡，令人嗌痛，不可內食，所以脈緊者，必咽痛。脈弦則太陽之邪傳於少陽，《經》曰：尺寸俱弦者，少陽受病也。其脈循脇，絡於耳，所以脈弦者，必兩脇拘急。下後邪氣傳裏，則頭痛未止，脈細數爲邪未傳裏而傷氣也。細爲氣少，數爲在表，故頭痛未止。脈沉緊，則太陽之邪傳於陽明，爲裏實也，沉爲在裏，緊爲裏實，陽明裏實，故必欲嘔。脈滑則太陽之邪傳於腸胃，以滑爲陰氣有餘，知邪氣入裏，干於下焦也，沉爲血勝氣虛，是爲恊熱利。浮爲氣勝血虛，是知必下血。《經》曰：不宜下而便攻之，諸變不可勝數，此之謂也。）</small>

- NOO: ZZ
  TXT: 病在陽，應以汗解之，反以冷水潠之，若灌之，其熱被却劫不得去，彌更益煩，肉上粟起，意欲飮水，反不渴者，服文蛤散。若不差者，與五苓散。寒實結胸，無熱證者，與三物小陷胸湯，白散亦可服。[七] <small>（病在陽，爲邪在表也，法當汗出而解，反以冷水潠之，灌洗，熱被寒水，外不得出，則反攻其裏。彌更益煩，肉上粟起者，水寒之氣客於皮膚也。意欲飮水者，裏有熱也。反不渴者，寒在表也。與文蛤散以散表中水寒之氣。若不差，是水熱相搏，欲傳於裏，與五苓散發汗以和之。始熱在表，因水寒制之，不得外泄，內攻於裏，結於胸膈。心下鞕痛，本以水寒伏熱爲實，故謂之寒實結胸。無熱證者，外無熱，而熱悉收斂於裏也，與小陷胸湯以下逐之。白散下熱，故亦可攻。）</small>

- NOO: CP
  TXT: 文蛤散方

- NOO: S2
  TXT: 文蛤 <small>（伍兩，味鹹寒）</small>{n}<small>（鹹走腎則，可以勝水氣。）</small>

- NOO: S2
  TXT: 右壹味，爲散，以沸湯和壹錢匕服，湯用伍合。

- NOO: CP
  TXT: 白散方

- NOO: S2
  TXT: 桔梗 <small>（參分，味辛苦微溫）</small>  芭豆 <small>（壹分，去皮心，熬黑，硏如脂，辛溫）</small>  貝母 <small>（參分，味辛苦平）</small>{n}<small>（辛散而苦泄。桔梗、貝母之苦辛，用以下氣。芭豆之辛，用以散實。）</small>

- NOO: S2
  TXT: 右件參味，爲末，內芭豆，更於臼中杵之，以白飮和服。强人半錢，羸者減之。病在膈上必吐，在膈下必利。不利進熱粥壹杯，利過不止，進冷粥壹杯。身熱，皮粟不解，欲引衣自覆者，若以水潠之、洗之，益令熱却不得出，當汗而不汗，則煩。假令汗出已，腹中痛，與芍藥參兩，如上法。

- NOO: ZZ
  TXT: 太陽與少陽倂病，頭項强痛，或眩冒，時如結胸，心下痞鞕者，當刺大椎第一間、肺兪、肝兪，愼不可發汗，發汗則讝語。脈弦，五日，讝語不止，當刺期門。[八] <small>（太陽之脈，絡頭下項。頭項强痛者，太陽表病也。少陽之脈，循胸絡脇，如結胸，心下痞鞕者，少陽裏病也。太陽少陽相倂爲病，不純在表，故頭項不但强痛而或眩冒，亦未全入裏，故時如結胸，心下痞鞕，此邪在半表半裏之間也。刺大椎第一間、肺兪，以瀉太陽之邪。刺肝兪，以瀉少陽之邪。邪在表，則可發汗。邪在半表半裏，則不可發汗。發汗則亡津液，損動胃氣。少陽之邪，因干於胃，土爲木刑，必發讝語。脈弦，至五六日傳經盡，邪熱去而讝語當止。若復不止，爲少陽邪熱甚也，刺期門，以瀉肝膽之氣。）</small>

- NOO: ZZ
  TXT: 婦人中風，發熱惡寒，經水適來，得之七八日，熱除而脈遲身凉，胸脇下滿，如結胸狀，讝語者，此爲熱入血室也，當刺期門，隨其實而瀉之。[九] <small>（中風，發熱惡寒，表病也。若經水不來，表邪傳裏，則入府而不入血室也。因經水適來，血室空虛，至七八日邪氣傳裏之時，更不入府，乘虛而入於血室。熱除脈遲身凉者，邪氣內陷而表證罷也。胸脇下滿，如結胸狀，讝語者，熱入血室而裏實。期門者，肝之募，肝主血，刺期門者，瀉血室之熱。審看何經氣實，更隨其實而瀉之。）</small>

- NOO: ZZ
  TXT: 婦人中風，七八日，續得寒熱，發作有時，經水適斷者，此爲熱入血室，其血必結，故使如瘧狀，發作有時，小柴胡湯主之[十]。 <small>（中風七八日，邪氣傳裏之時，本無寒熱，而續得寒熱，經水適斷者，此爲表邪，乘血室虛，入於血室，與血相搏而血結不行，經水所以斷也。血氣與邪分爭，致寒熱如瘧，而發作有時，與小柴胡湯，以解傳經之邪。）</small>

- NOO: ZZ
  TXT: 婦人傷寒發熱，經水適來，晝日明了，暮則讝語，如見鬼狀者，此爲熱入血室。無犯胃氣及上二焦，必自愈。[十一] <small>（傷寒發熱者，寒已成熱也。經水適來，則血室虛空，邪熱乘虛入於血室。若晝日讝語，爲邪客於府，與陽爭也。此晝日明了，暮則讝語，如見鬼狀，是邪不入府，入於血室，與陰爭也。陽盛讝語，則宜下。此熱入血室，不可與下藥，犯其胃氣。熱入血室，血結寒熱者，與小柴胡湯，散邪發汗。此雖熱入血室，胸脇滿如結胸狀者，可刺期門。此雖熱入血室而無滿結，不可刺期門，犯其中焦。必自愈者，以經行則熱隨血去，血下也已，則邪熱悉除而愈矣。所爲發汗爲犯上焦者，發汗則動衛氣，衛氣出上焦故也。刺期門爲犯中焦者，刺期門則動榮氣，榮氣出中焦故也。《脈經》曰：無犯胃氣及上二焦，必自愈，豈謂藥，不謂針耶。）</small>

- NOO: ZZ
  TXT: 傷寒六七日，發熱微惡寒，支節煩疼，微嘔，心下支結，外證未去者，柴胡加桂枝湯主之。[十二] <small>（傷寒六七日，邪當傳裏之時。支，散也。嘔而心下結者，裏證也，法當攻裏。發熱微惡寒，支節煩疼，爲外證未去，不可攻裏，與柴胡桂枝湯以和解之。）</small>

- NOO: ZZ
  TXT: 傷寒五六日，已發汗而復下之，胸脇滿，微結，小便不利，渴而不嘔，但頭汗出，往來寒熱，心煩者，此爲未解也，柴胡桂枝乾薑湯主之。[十三] <small>（傷寒五六日，已經汗下之後，則邪當解。今胸脇滿，微結，小便不利，渴而不嘔，但頭汗出，往來寒熱心煩者，卽邪氣猶在半表半裏之間，爲未解也。胸脇滿，微結，寒熱，心煩者，邪在半表半裏之間也。小便不利而渴者，汗下後，亡津液，內燥也。若熱消津液，令小便不利而渴者，其人必嘔，今渴而不嘔，知非裏熱也。傷寒汗出則和，今但頭汗出而餘處無汗者，津液不足而陽虛於上也。與柴胡桂枝乾薑湯，以解表裏之邪，復津液而助陽也。）</small>

- NOO: CP
  TXT: 柴胡桂枝乾薑湯方

- NOO: S2
  TXT: 柴胡 <small>（半斤，苦平）</small>  桂枝 <small>（參兩，去皮，味辛熱）</small>  乾薑 <small>（貳兩，辛熱）</small>  括蔞根 <small>（肆兩，苦寒）</small>  黃芩 <small>（參兩，苦寒）</small>  牡蠣 <small>（貳兩，熬，鹹寒）</small>  甘草 <small>（貳兩，炙，味甘平）</small>{n}<small>（《內經》曰：熱淫於內，以苦發之。柴胡、黃芩之苦，以解傳裏之邪。辛甘發散爲陽，桂枝、甘草之辛甘，以散在表之邪。鹹以耎之，牡蠣之鹹，以消胸脇之滿。辛以潤之，乾薑之辛，以固陽虛之汗。津液不足而爲渴，苦以堅之，括萎之苦，以生津液。）</small>

- NOO: S2
  TXT: 右柒味，以水壹斗貳升，煑取陸升，去滓，再煎，取參升，溫服壹升，日參服。初服微煩，復服汗出，便愈。

- NOO: ZZ
  TXT: 傷寒五六日，頭汗出，微惡寒，手足冷，心下滿，口不欲食，大便鞕，脈細者，此爲陽微結，必有表，復有裏也。脈沉，亦在裏也。汗出爲陽微，假令純陰結，不得復有外證，悉入在裏，此爲半在裏半在外也。脈雖沉緊，不得爲少陰病，所以然者，陰不得有汗，今頭汗出，故知非少陰也，可與小柴胡湯[十四]。設不了了者，得屎而解。 <small>（傷寒五六日，邪當傳裏之時，頭汗出，微惡寒者，表仍未解也。手足冷，心下滿，口不欲食，大便鞕，脈細者，邪結於裏也。大便鞕爲陽結，此邪熱雖傳於裏，然以外帶表邪，則熱結猶淺，故曰陽微結。脈沉雖爲在裏，若純陰結，則更無頭汗惡寒之表證。諸陰脈皆至頸胸中而還，不上循頭，今頭汗出，知非少陰也。與小柴胡湯，以除半表半裏之邪。服湯已，外證罷，而不了了者，爲裏熱未除，與湯，取其微利，則愈，故云：得屎而解。）</small>

- NOO: ZZ
  TXT: 傷寒五六日，嘔而發熱者，柴胡湯證具，而以他藥下之，柴胡證仍在者，復與柴胡湯。此雖已下之，不爲逆，必蒸蒸而振，却發熱汗出而解。若心下滿，而鞕痛者，此爲結胸也，大陷胸湯主之。但滿而不痛者，此爲痞，柴胡不中與之，宜半夏瀉心湯。[十五] <small>（傷寒五六日，邪在半表半裏之時，嘔而發熱，邪在半表半裏之證，是爲柴胡證具。以他藥下之，柴胡證不罷者，不爲逆，却與柴胡湯則愈。若下後，邪氣傳裏者，邪在半表半裏，則陰陽俱有邪。至於下後，邪氣傳裏，亦有陰陽之異，若下後，陽邪傳裏者，則結於胸中爲結胸，以胸中爲陽受氣之分，與大陷胸湯以下其結。陰邪傳裏者，則留於心下爲痞，以心下爲陰受氣之分，與半夏瀉心湯以通其痞。《經》曰：病發於陽而反下之，熱入因作結胸。病發於陰而反下之，因作痞。此之謂也。）</small>

- NOO: CP
  TXT: 半夏瀉心湯方

- NOO: S2
  TXT: 半夏 <small>（半升，洗，辛平）</small>  黃芩 <small>（苦寒）</small>  乾薑 <small>（辛熱）</small>  人參 <small>（已上各參兩，甘溫）</small>  黃連 <small>（壹兩，苦寒）</small>  大棗 <small>（拾貳枚，擘，溫甘）</small>  甘草 <small>（參兩炙，甘平）</small>{n}<small>（辛入肺而散氣，半夏之辛，以散結氣。苦入心而泄熱，黃芩、黃連之苦，以泄痞熱。脾欲緩，急食甘以緩之，人參、甘草、大棗之甘，以緩之。）</small>

- NOO: S2
  TXT: 右柒味，以水壹斗，煑取陸升，去滓，再煑，取參升，溫服壹升，日參服。

- NOO: ZZ
  TXT: 太陽少陽倂病，而反下之，成結胸，心下鞕，下利不止，水漿不下，其人心煩。 <small>（太陽少陽倂病，爲邪氣在半表半裏也，而反下之，二經之邪乘虛而入，太陽表邪入裏，結於胸中爲結胸，心下鞕。少陽裏邪，乘虛下干腸胃，遂利不止。若邪結陰分，則飮食如故，而爲藏結。此爲陽邪內結，故水漿不下，而心煩。）</small>

- NOO: ZZ
  TXT: 脈浮而緊，而復下之，緊反入裏，則作痞。按之自濡，但氣痞耳。 <small>（浮而緊，浮爲傷陽，緊爲傷陰，當發其汗，而反下之。若浮入裏，爲陽邪入裏，則作結胸；浮不入裏，而緊入裏者，陰邪入裏，則作痞。）</small>

- NOO: ZZ
  TXT: 太陽中風，下利，嘔逆，表解者，乃可攻之。其人漐漐汗出，發作有時，頭痛，心下痞，鞕滿，引脇下痛，乾嘔，短氣，汗出，不惡寒者，此表解裏未和也，十棗湯主之。[十六] <small>（下利，嘔逆，裏受邪也。邪在裏者，可下，亦須待表解者，乃可攻之。其人漐漐汗出，發作有時，不惡寒者，表已解也。頭痛，心下痞，鞕滿，引脇下痛，乾嘔，短氣者，邪熱內畜而有伏飮，是裏未和也，與十棗湯，下熱逐飮。）</small>

- NOO: CP
  TXT: 十棗湯方

- NOO: S2
  TXT: 芫花 <small>（熬，味辛苦）</small>  甘遂 <small>（苦寒）</small>  大戟 <small>（苦寒）</small>  大棗 <small>（拾枚，擘，甘溫）</small>{n}<small>（辛以散之，芫花之辛以散飮。苦以泄之，甘遂、大戟之苦以泄水。水者，腎所主也。甘者，脾之味也。大棗之甘者，益土而勝水。）</small>

- NOO: S2
  TXT: 右參味，等分，各別搗爲散。以水壹升半，先煑大棗肥者拾枚，取捌合，去滓，內藥末。强人服壹錢匕，羸人服半錢，溫服之，平旦服。若下少，病不除者，明日更服，加半錢，得快下利後，糜粥自養。

- NOO: ZZ
  TXT: 太陽病，醫發汗，遂發熱惡寒，因復下之，心下痞，表裏俱虛，陰陽氣並竭，無陽則陰獨，復加燒針，因胸煩，面色靑黃，膚瞤者，難治。今色微黃，手足溫者，易愈。 <small>（太陽病，因發汗，遂發熱惡寒者，外虛陽氣，邪復不除也，因復下之，又虛其裏，表中虛，邪內陷，傳於心下爲痞。發汗表虛爲竭陽，下之裏虛爲竭陰。表證罷爲無陽，裏有痞爲陰獨。又加燒針，虛不勝火，火氣內攻，致胸煩也。傷寒之病，以陽爲主，其人面色靑，膚肉瞤動者，陽氣大虛，故云：難治。若面色微黃，手足溫者，卽陽氣得復，故云：易愈。）</small>

- NOO: ZZ
  TXT: 心下痞，按之濡，其脈關上浮者，大黃黃連瀉心湯主之。[十七] <small>（心下鞕，按之痛，關脈沉者，實熱也。心下痞，按之濡。其脈關上浮者，虛熱也，大黃黃連湯，以導其虛熱。）</small>

- NOO: CP
  TXT: 大黃黃連瀉心湯方

- NOO: S2
  TXT: 大黃 <small>（貳兩，味苦寒）</small>  黃連 <small>（壹兩，味苦寒）</small>{n}<small>（《內經》曰：火熱受邪，心病生焉。苦入心，寒除熱。大黃、黃連之苦寒，以導瀉心下之虛熱。但以麻沸湯漬服者，取其氣薄而泄虛熱。）</small>

- NOO: S2
  TXT: 右貳味，以麻沸湯貳升漬之，須臾絞去滓，分溫再服。

- NOO: ZZ
  TXT: 心下痞而復惡寒，汗出者，附子瀉心湯主之。[十八] <small>（心下痞者，虛熱內伏也。惡寒汗出者，陽氣外虛也。與瀉心湯攻痞，加附子以固陽。）</small>

- NOO: ZZ
  TXT: 本以下之，故心下痞，與瀉心湯。痞不解，其人渴而口燥煩，小便不利者，五苓散主之。[十九] <small>（本因下後成痞，當與瀉心湯除之。若服之痞不解，其人渴而口燥煩，小便不利者，爲水飮內畜，津液不行，非熱痞也，與五苓散，發汗散水則愈。一方，忍之一日乃愈者。不飮者，外水不入，所停之水得行，而痞亦愈也。）</small>

- NOO: ZZ
  TXT: 傷寒汗出，解之後。胃中不和，心下痞鞕，乾噫，食臭，脇下有水氣，腹中雷鳴下利者，生薑瀉心湯主之。[二十] <small>（胃爲津液之主，陽氣之根。大汗出後，外亡津液，胃中空虛，客氣上逆，心下痞鞕。《金匱要略》曰：中焦氣未和，不能消穀，故令噫。乾噫、食臭者，胃虛而不殺穀也。脇下有水氣，腹中雷鳴，土弱不能勝水也。與瀉心湯以攻痞，加生薑以益胃。）</small>

- NOO: ZZ
  TXT: 傷寒中風，醫反下之，其人下利，日數十行，穀不化，腹中雷鳴，心下痞鞕而滿，乾嘔，心煩不得安。醫見心下痞，謂病不盡，復下之，其痞益甚，此非結熱，但以胃中虛，客氣上逆，故使鞕也，甘草瀉心湯主之。[二十一] <small>（傷寒中風，是傷寒或中風也。邪氣在表，醫反下之，虛其腸胃而氣內陷也。下利日數十行，穀不化，腹中雷鳴者，下後裏虛胃弱也。心下痞鞕，乾嘔心煩，不得安者，胃中空虛，客氣上逆也。與瀉心湯以攻表，加甘草以補虛。前以汗後胃虛，是外傷陽氣，故加生薑。此以下後胃虛，是內損陰氣，故加甘草。）</small>

- NOO: ZZ
  TXT: 傷寒服湯藥，下利不止，心下痞鞕。服瀉心湯已，復以他藥下之，利不止，醫以理中與之，利益甚。理中者，理中焦，此利在下焦，赤石脂禹餘糧湯主之[二十二]。復利不止者，當利其小便。 <small>（傷寒服湯藥下後，利不止，而心下痞鞕者，氣虛而客氣上逆也，與瀉心湯攻之則痞已，醫復以他藥下之，又虛其裏，致利不止也。理中丸，脾胃虛寒下利者，服之愈。此以下焦虛，故與之，其利益甚。《聖濟經》曰：滑則氣脫，欲其收也。如開腸洞泄、便溺遺失，澀劑所以收之。此利由下焦不約，與赤石脂禹餘糧湯以澀洞泄。下焦主分淸濁，下利者，水穀不分也。若服澀劑，而利不止，當利小便，以分其氣。）</small>

- NOO: CP
  TXT: 赤石脂禹餘糧湯方

- NOO: S2
  TXT: 赤石脂 <small>（壹斤，碎，味甘溫）</small>  禹餘糧 <small>（壹斤，碎，味甘平）</small>{n}<small>（《本草》云：澀可去脫，石脂之澀以收斂之。重可去怯，餘糧之重以鎭固。）</small>

- NOO: S2
  TXT: 已上貳味，以水陸升，煑取貳升，去滓，參服。

- NOO: ZZ
  TXT: 傷寒吐下後發汗，虛煩，脈甚微。八九日，心下痞鞕，脇下痛，氣上衝咽喉，眩冒。經脈動惕者，久而成痿。 <small>（傷寒吐下後，發汗，則表裏之氣俱虛，虛煩，脈甚微，爲正氣內虛，邪氣獨在。至七八日，正氣當復，邪氣當罷，而心下痞，脇下痛，氣上衝咽喉，眩冒者，正氣內虛而不復，邪氣留結而不去。經脈動惕者，經絡之氣虛極，久則熱氣還經，必成痿弱。）</small>

- NOO: ZZ
  TXT: 傷寒發汗，若吐若下，解後，心下痞鞕，噫氣不除者，旋復代赭石湯主之。[二十三] <small>（大邪雖解，以曾發汗吐下，胃氣弱而未和，虛氣上逆，故心下痞鞕，噫氣不除，與旋復代赭石湯，降虛氣而和胃。）</small>

- NOO: CP
  TXT: 旋復代赭石湯方

- NOO: S2
  TXT: 旋復花 <small>（參兩，味鹹溫）</small>  人參 <small>（貳兩，味甘溫）</small>  生薑 <small>（伍兩，切，味辛溫）</small>  代赭石 <small>（壹兩，味苦寒）</small>  大棗 <small>（拾貳枚，擘，甘溫）</small>  甘草 <small>（參兩，炙，味甘平）</small>  半夏 <small>（半升，洗，味辛溫）</small>{n}<small>（鞕則氣堅，鹹味可以耎之，旋復之鹹，以耎痞鞕。怯則氣浮，重劑可以鎭之，代赭石之重，以鎭虛逆。辛者散也，生薑、半夏之辛，以散虛痞。甘者緩也，人參、甘草、大棗之甘，以補胃弱。）</small>

- NOO: S2
  TXT: 右件柒味，以水壹斗，煑取陸升，去滓，再煎，取參升，溫服壹升，日參服。

- NOO: ZZ
  TXT: 下後，不可更行桂枝湯。若汗出而喘，無大熱者，可與麻黃杏子甘草石膏湯。[二十四] <small>（前第三卷卄六證云：發汗後，不可更行桂枝湯。汗出而喘，無大熱者，爲與此證治法同。汗下雖殊，旣不當損正氣則一，邪氣所傳旣同，遂用一法治之。經所謂若發汗、若下、若吐後者是矣。）</small>

- NOO: ZZ
  TXT: 太陽病，外證未除而數下之，遂恊熱而利。利下不止，心下痞鞕，表裏不解者，桂枝人參湯主之。[二十五] <small>（外證未除而數下之，爲重虛其裏，邪熱乘虛而入，裏虛恊熱遂利不止，而心下痞，若表解而下利，心下痞者，可與瀉心湯，若不下利，表不解而心下痞者，可先解表，而後攻痞。以表裏不解，故與桂枝人參湯和裏解表。）</small>

- NOO: CP
  TXT: 桂枝人參湯方

- NOO: S2
  TXT: 桂枝 <small>（肆兩，去皮，味辛熱）</small>  甘草 <small>（肆兩，炙，味甘平）</small>  白朮 <small>（參兩，味甘平）</small>  人參 <small>（參兩，味甘溫）</small>  乾薑 <small>（參兩，味辛熱）</small>{n}<small>（表未解者，辛以散之。裏不足者，甘以緩之。此以裏氣大虛，表裏不解，故加桂枝、甘草於理中湯也。）</small>

- NOO: S2
  TXT: 右伍味，以水玖升，先煑肆味，取伍升，內桂更煑，取參升，溫服壹升，日再、夜壹服。

- NOO: ZZ
  TXT: 傷寒大下後，復發汗，心下痞，惡寒者，表未解也，不可攻痞，當先解表，表解乃可攻痞。解表宜桂枝湯，攻痞宜大黃黃連瀉心湯。[二十六] <small>（大下後，復發汗，則表裏之邪當悉已。此心下痞而惡寒者，表裏之邪俱不解也。因表不解而下之，爲心下痞，先與桂枝湯解表，表解，乃與大黃黃連瀉心湯攻痞。《內經》曰：從外之內而盛於內者，先治其外，而後調其內。）</small>

- NOO: ZZ
  TXT: 傷寒，發熱，汗出不解，心下痞鞕，嘔吐而下利者，大柴胡湯主之。[二十七] <small>（傷寒發熱，寒已成熱也。汗出不解，表和而裏病也。吐利，心腹濡耎爲裏虛。嘔吐而下利，心下痞鞕者，是裏實也，與大柴胡湯以下裏熱。）</small>

- NOO: ZZ
  TXT: 病如桂枝證，頭不痛，項不强，寸脈微浮，胸中痞鞕，氣上衝咽喉，不得息者，此爲胸有寒也，當吐之，宜瓜蔕散。[二十八] <small>（病如桂枝證，爲發熱、汗出、惡風，言邪在表也。頭痛、項强，爲桂枝湯證具。若頭不痛，項不强，則邪不在表而傳裏也。浮爲在表，沉爲在裏。今寸脈微浮，則邪不在表，亦不在裏，而在胸中也。胸中與表相應，故知邪在胸中者，猶如桂枝證而寸脈微浮也。以胸中痞鞕，上衝咽喉不得息，知寒邪客於胸中而不在表也。《千金》曰：氣浮上部，塡塞胸心，胸中滿者，吐之則愈。與瓜蔕散，以吐胸中之邪。）</small>

- NOO: CP
  TXT: 瓜蔕散方

- NOO: S2
  TXT: 瓜蔕 <small>（壹分，熬黃，味苦寒）</small>  赤小豆 <small>（壹分，味酸溫）</small>{n}<small>（其高者越之，越以瓜蔕、散豉之苦。在上者湧之，以赤小豆之酸。《內經》曰：酸苦湧泄爲陰。）</small>

- NOO: S2
  TXT: 右貳味，各別搗篩，爲散已，合治之，取壹錢匕。以香豉壹合，用熱湯柒合，煑作稀糜，去滓，取汁和散，溫頓服之。不吐者，少少加，得快吐乃止。諸亡血虛家，不可與瓜蔕散。

- NOO: ZZ
  TXT: 病脇下素有痞，連在臍傍，痛引少腹，入陰筋者，此名藏結。死。[二十九] <small>（素有宿昔之積，結於脇下爲痞。今因傷寒邪氣入裏，與宿積相助，使藏眞之氣，結而不通，致連在臍傍，痛引少腹，入陰筋而死。）</small>

- NOO: ZZ
  TXT: 傷寒病，若吐、若下後，七八日不解，熱結在裏，表裏俱熱，時時惡風，大渴，舌上乾燥而煩，欲飮水數升者，白虎加人參湯主之。[三十] <small>（若吐若下後，七八日則當解，復不解，而熱結在裏。表熱者，身熱也。裏熱者，內熱也。本因吐下後，邪氣乘虛內陷爲結熱，若無表熱而純爲裏熱，則邪熱結而爲實。此以表熱未罷，時時惡風。若邪氣純在表，則惡風無時。若邪氣純在裏，則更不惡風。以時時惡風，知表裏俱有熱也。邪熱結而爲實者，則無大渴。邪熱散漫則渴。今雖熱結在裏，表裏俱熱，未爲結實，邪氣散漫，熏蒸焦膈，故大渴，舌上乾燥而煩，欲飮水數升。與白虎加人參湯，散熱生津。）</small>

- NOO: ZZ
  TXT: 傷寒無大熱，口燥渴，心煩，背微惡寒者，白虎加人參湯主之。[三十一] <small>（無大熱者，爲身無大熱也。口燥渴心煩者，當作陽明病。然以背微惡寒，爲表未全罷，所以屬太陽也。背爲陽，背惡寒口中和者，少陰病也，當與附子湯。今口燥而渴，背雖惡寒，此裏也，則惡寒亦不至甚，故云微惡寒。與白虎湯和表散熱，加人參止渴生津。）</small>

- NOO: ZZ
  TXT: 傷寒脈浮，發熱無汗，其表不解者，不可與白虎湯。渴欲飮水，無表證者，白虎加人參湯主之。[三十二] <small>（傷寒脈浮，發熱無汗，其表不解，不渴者，宜麻黃湯。渴者宜五苓散，非白虎所宜。大渴欲水，無表證者，乃可與白虎加人參湯，以散裏熱。臨病之工，大宜精別。）</small>

- NOO: ZZ
  TXT: 太陽少陽倂病，心下鞕，頸項强而眩者，當刺大椎、肺兪、愼勿下之。[三十三] <small>（心下痞鞕而眩者，少陽也。頸項强者，太陽也。刺大椎、肺兪，以瀉太陽之邪，以太陽脈下項俠脊故耳。肝兪以瀉少陽之邪，以膽爲肝之府故耳。太陽爲在表，少陽爲在裏，卽是半表半裏證。前第八證云：不可發汗，發汗則讝語。是發汗攻太陽之邪，少陽之邪，益甚干胃，必發讝語，此云愼勿下之，攻少陽之邪，太陽之邪乘虛入裏，必作結胸。《經》曰：太陽少陽倂病，而反下之，成結胸。）</small>

- NOO: ZZ
  TXT: 太陽與少陽合病，自下利者，與黃芩湯。若嘔者，黃芩加半夏生薑湯主之。[三十四] <small>（太陽陽明合病，自下利爲在表，當與葛根湯發汗。陽明少陽合病，自下利，爲在裏，可與承氣湯下之。此太陽少陽合病，自下利，爲在半表半裏，非汗下所宜，故與黃芩湯以和解半表半裏之邪。嘔者，胃氣逆也，故加半夏、生薑，以散逆氣。）</small>

- NOO: CP
  TXT: 黃芩湯方

- NOO: S2
  TXT: 黃芩 <small>（參兩，味苦寒）</small>  甘草 <small>（貳兩，炙，味甘平）</small>  芍藥 <small>（貳兩，味酸平）</small>  大棗 <small>（貳拾枚，擘，味甘溫）</small>{n}<small>（虛而不實者，苦以堅之，酸以收之，黃芩、芍藥之苦酸，以堅斂腸胃之氣。弱而不足者，甘以補之，甘草、大棗之甘，以補固腸胃之弱。）</small>

- NOO: S2
  TXT: 右肆味，以水壹斗，煑取參升，去滓，溫服壹升，日再，夜壹服。若嘔者，加半夏半升，生薑參兩。

- NOO: ZZ
  TXT: 傷寒胸中有熱，胃中有邪氣，腹中痛，欲嘔吐者，黃連湯主之。[三十五] <small>（濕家下後，舌上如胎者，以丹田有熱，胸上有寒，是邪氣入裏，而爲下熱上寒也。此傷寒邪氣傳裏，而爲下寒上熱也。胃中有邪氣，使陰陽不交，陰不得升，而獨治於下，爲下寒腹中痛。陽不得降而獨治於上，爲胸中熱，欲嘔吐。與黃連湯，升降陰陽之氣。）</small>

- NOO: CP
  TXT: 黃連湯方

- NOO: S2
  TXT: 黃連 <small>（味苦寒）</small>  甘草 <small>（炙，味甘平）</small>  乾薑 <small>（味辛熱）</small>  桂枝 <small>（去皮，味辛熱，各參兩）</small>  人參 <small>（貳兩，味甘溫）</small>  半夏 <small>（半升，洗，味甘溫）</small>  大棗 <small>（拾貳枚，擘，味甘溫）</small>{n}<small>（上熱者，泄之以苦，黃連之苦以降陽。下寒者，散之以辛，桂、薑、半夏之辛以升陰。脾欲緩，急食甘以緩之，人參、甘草、大棗之甘以益胃。）</small>

- NOO: S2
  TXT: 右柒味，以水壹斗，煑取陸升，去滓，溫服壹升，日參服，夜貳服。

- NOO: ZZ
  TXT: 傷寒八九日，風濕相搏，身體疼煩，不能自轉側，不嘔不渴，脈浮虛而濇者，桂枝附子湯主之。[三十六] <small>（傷寒與中風家，至七八日再經之時，則邪氣多在裏，身必不苦疼痛，今日數多，復身體疼煩，不能自轉側者，風濕相搏也。煩者風也。身疼不能自轉側者濕也。《經》曰：風則浮虛。《脈經》曰：脈來濇者，爲病寒濕也。不嘔不渴，裏無邪也。脈得浮虛而濇，身有疼煩，知風濕但在經也，與桂枝附子湯，以散表中風濕。）</small>

- NOO: ZZ
  TXT: 若其人大便鞕，小便自利者，去桂枝加白朮湯主之。[三十七] <small>（桂，發汗走津液。此小便利，大便鞕爲津液不足，去桂加朮。）</small>

- NOO: CP
  TXT: 桂枝附子湯方

- NOO: S2
  TXT: 桂枝 <small>（肆兩，去皮，味辛熱）</small>  附子 <small>（參枚，炮，去皮，破捌片，辛熱）</small>  生薑 <small>（參兩，切，辛溫）</small>  甘草 <small>（貳兩，炙，味甘溫）</small>  大棗 <small>（拾貳枚，擘，味甘溫）</small>{n}<small>（風在表者，散以桂枝、甘草之辛甘。濕在經者，逐以附子之辛熱。薑、棗辛甘行榮衛，通津液，以和表也。）</small>

- NOO: S2
  TXT: 右伍味，以水陸升，煑取貳升，去滓，分溫參服。

- NOO: ZZ
  TXT: 風濕相搏，骨節煩疼，掣痛，不得屈伸，近之則痛劇，汗出短氣，小便不利，惡風不欲去衣，或身微腫者，甘草附子湯主之。[三十八] <small>（風則傷衛，濕流關節，風濕相搏，兩邪亂經，故骨節疼煩，掣痛，不得屈伸，近之則痛劇也。風勝則衛氣不固，汗出，短氣，惡風不欲去衣，爲風在表。濕勝則水氣不行，小便不利，或身微腫，爲濕外搏也。與甘草附子湯，散濕固衛氣。）</small>

- NOO: CP
  TXT: 甘草附子湯方

- NOO: S2
  TXT: 甘草 <small>（貳兩，炙，味甘平）</small>  附子 <small>（貳枚，炮，去皮破，味辛熱）</small>  白朮 <small>（貳兩，味甘溫）</small>  桂枝 <small>（肆兩，去皮，味辛熱）</small>{n}<small>（桂枝、甘草之辛甘，發散風邪而和衛。附子、白朮之辛甘，解濕氣而溫經。）</small>

- NOO: S2
  TXT: 右肆味，以水陸升，煑取參升，去滓，溫服壹升，日參服。初服得微汗則解。能食，汗出復煩者，服伍合，恐壹升多者，宜服陸柒合爲妙。

- NOO: ZZ
  TXT: 傷寒脈浮滑，此表有熱、裏有寒，白虎湯主之。[三十九] <small>（浮爲在表，滑爲在裏。表有熱，外有熱也。裏有寒，有邪氣傳裏也。以邪未入腑，故止言寒，如瓜蔕散證云：胸上有寒者是矣。與白虎湯，以解內外之邪。）</small>

- NOO: CP
  TXT: 白虎湯方

- NOO: S2
  TXT: 知母 <small>（陸兩，味苦寒）</small>  石膏 <small>（壹斤，碎，味甘寒）</small>  甘草 <small>（貳兩，甘平）</small>  粳米 <small>（陸合，味甘平）</small>{n}<small>（《內經》曰：熱淫所勝，佐以苦甘。知母、石膏之苦甘以散熱，熱則傷氣。甘以緩之，甘草、粳米之甘以益氣。）</small>

- NOO: S2
  TXT: 右肆味，以水壹斗，煑米熟，湯成，去滓，溫服壹升，日參服。

- NOO: ZZ
  TXT: 傷寒脈結代，心動悸，炙甘草湯主之。[四十] <small>（結代之脈，動而中止能自還者，名曰結。不能自還者，名曰代。由血氣虛衰，不能相續也。心中悸動，知眞氣內虛也，與炙甘草湯，益虛補血氣而復脈。）</small>

- NOO: CP
  TXT: 炙甘草湯方

- NOO: S2
  TXT: 甘草 <small>（肆兩，炙，味甘平）</small>  生薑 <small>（參兩，切，味辛溫）</small>  桂枝 <small>（參兩，去皮，味辛熱）</small>  人參 <small>（貳兩，味甘溫）</small>  生地黃 <small>（壹斤，味甘寒）</small>  阿膠 <small>（貳兩，味甘溫）</small>  麥門冬 <small>（半升，去心，味甘平）</small>  麻子仁 <small>（半升，味甘平）</small>  大棗 <small>（拾貳枚，擘，味甘溫）</small>{n}<small>（補可以去弱，人參、甘草、大棗之甘，以補不足之氣，桂枝、生薑之辛，以益正氣。《聖濟經》曰：津耗散爲枯，五藏痿弱，榮衛涸流，溫劑所以潤之。麻仁、阿膠、麥門冬、地黃之甘，潤經益血，復脈通心也。）</small>

- NOO: S2
  TXT: 右玖味，以淸酒柒升，水捌升，先煑捌味，取參升，去滓，內膠烊消盡，溫服壹升，日參服，一名復脈湯。

- NOO: ZZ
  TXT: 脈按之來緩，而時一止復來者，名曰結。又脈來動而中止，更來小數，中有還者反動，名曰結，陰也。脈來動而中止，不能自還，因而復動，名曰代，陰也。得此脈者，必難治。 <small>（結代之脈，一爲邪氣留結，一爲眞氣虛衰。脈來動而中止，若能自還，更來小數，止是邪氣留結，名曰結，陰。若動而中止，不能自還，因其呼吸，陰陽相引，復動者，是眞氣衰極，名曰代，陰，爲難治之脈。《經》曰：脈結者生，代者死，此之謂也。）</small>

- NOO: OO
  TXT: 釋音

- NOO: ZZ
  TXT: 俛<small>（音免，俯也）</small>{n}瞤<small>（如倫切，目動也）</small>{n}匱<small>（求位切，匣也）</small>{n}痿<small>（於危切，痺病也）</small>{n}䎡<small>（音軟，柔也）</small>{n}椎<small>（音鎚）</small>{n}掣<small>（昌列切，挽也）</small>{n}涸<small>（乎各切，竭也）</small>{n}烊<small>（音羊，爍也）</small>

- NOO: ZZ
  TXT: 註解傷寒論卷之四

- NOO: AA
  TXT: 註解傷寒論卷第五 <small>（仲景全書第十五）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨陽明脈證幷治第八

- NOO: ZZ
  TXT: 問曰：病有太陽陽明，有正陽陽明，有少陽陽明，何謂也? 答曰：太陽陽明者，脾約是也。 <small>（陽明胃也。邪自太陽經傳之入府者，謂之太陽陽明。《經》曰：太陽病，若吐、若下、若發汗後，微煩，小便數，大便因鞕者，與小承氣湯，卽是太陽陽明，脾約病也。）</small>

- NOO: ZZ
  TXT: 正陽陽明者，胃家實是也。 <small>（邪自陽明經傳入府者，謂之正陽陽明。《經》曰：陽明病，脈遲，雖汗出不惡寒，其身必重，短氣，腹滿而喘，有潮熱者，外欲解可攻裏也。手足濈濈然汗出者，此大便已鞕也，大承氣湯主之，卽是正陽陽明胃家實也。）</small>

- NOO: ZZ
  TXT: 少陽陽明者，發汗，利小便已，胃中燥煩實，大便難是也。 <small>（邪自少陽經傳之入府者，謂之少陽陽明。《經》曰：傷寒，脈弦細，頭痛發熱者，屬少陽。少陽不可發汗，發汗則讝語，此屬胃，卽是少陽陽明病也。）</small>

- NOO: ZZ
  TXT: 陽明之爲病，胃家實也。 <small>（邪傳入胃，熱毒留結，則胃家爲實。華佗曰：熱毒入胃，要須下去之，不可留於胃中。是知邪在陽明，爲胃家實也。）</small>

- NOO: ZZ
  TXT: 問曰：何緣得陽明病? 答曰：太陽病發汗、若下、若利小便，此亡津液，胃中乾燥，因轉屬陽明，不更衣，內實，大便難者，此名陽明也。 <small>（本太陽病不解，因汗、利小便，亡津液，胃中乾燥，太陽之邪入府，轉屬陽明。古人登厠必更衣，不更衣者，通爲不大便。不更衣，則胃中物不得泄，故爲內實。胃無津液，加之畜熱，大便則難，爲陽明裏實也。）</small>

- NOO: ZZ
  TXT: 問曰：陽明病，外證云何? 答曰：身熱，汗自出，不惡寒，反惡熱也。 <small>（陽明病，爲邪入府也。邪在表，則身熱，汗出而惡寒。邪旣入府，則表證已罷，故不惡寒，但身熱，汗出，而惡熱也。）</small>

- NOO: ZZ
  TXT: 問曰：病有得之一日，不發熱而惡寒者，何也? 答曰：雖得之一日，惡寒，將自罷，卽自汗出而惡熱也。 <small>（邪客在陽明，當發熱而不惡寒，今得之一日，猶不發熱而惡寒者，卽邪未全入府，尙帶表邪。若表邪全入，則更無惡寒，必自汗出而惡熱也。）</small>

- NOO: ZZ
  TXT: 問曰：惡寒何故自罷? 答曰：陽明居中，土也，萬物所歸，無所復傳。始雖惡寒，二日自止，此爲陽明病也。 <small>（胃爲水穀之海，主養四旁。四旁有病，皆能傳入於胃。入胃則更不復傳，如太陽傳之入胃，則更不傳陽明。陽明病傳之入胃，則更不傳少陽。少陽病傳之入胃，則更不傳三陰。）</small>

- NOO: ZZ
  TXT: 本太陽初得病時，發其汗，汗先出不徹，因轉屬陽明也。 <small>（傷寒傳經者，則一日太陽，二日陽明。此太陽傳經，故曰轉屬陽明。）</small>

- NOO: ZZ
  TXT: 傷寒發熱無汗，嘔不能食，而反汗出濈濈然者，是轉屬陽明也。 <small>（傷寒發熱，無汗，嘔不能食者，太陽受病也。若反汗出濈濈然者，太陽之邪轉屬陽明也。《經》曰：陽明病法多汗。）</small>

- NOO: ZZ
  TXT: 傷寒三日，陽明脈大。 <small>（傷寒三日，邪傳陽明之時。《經》曰：尺寸俱長者，陽明受病，當二三日發。陽明氣血俱多，又邪倂於經，是以脈大。）</small>

- NOO: ZZ
  TXT: 傷寒脈浮而緩，手足自溫者，是爲繫在太陰。太陰者，身當發黃。若小便自利者，不能發黃。至七八日大便鞕者，爲陽明病也。 <small>（浮爲陽邪，緩爲脾脈。傷寒脈浮緩，太陰客熱。邪在三陽，則手足熱；邪在三陰，則手足寒。今手足自溫，是知繫在太陰也。太陰土也，爲邪烝之，則色見于外，當發身黃。小便自利者，熱不內畜，不能發黃，至七八日，大便鞕者，卽太陰之邪入府，轉屬陽明也。）</small>

- NOO: ZZ
  TXT: 傷寒轉繫陽明者，其人濈然微汗出也。 <small>（傷寒則無汗，陽明法多汗，此以傷寒邪轉繫陽明，故濈然微汗出。）</small>

- NOO: ZZ
  TXT: 陽明中風，口苦咽乾，腹滿微喘，發熱惡寒，脈浮而緊。若下之，則腹滿、小便難也。 <small>（脈浮在表，緊爲裏實。陽明中風，口苦咽乾，腹滿微喘者，熱傳於裏也。發熱惡寒者，表仍未解也。若下之，裏邪雖去，表邪復入于裏，又亡津液，故使腹滿而小便難。）</small>

- NOO: ZZ
  TXT: 陽明病，若能食，名中風。不能食，名中寒。 <small>（陽明病，以飮食別受風寒者，以胃爲水穀之海，風爲陽邪，陽殺穀，故中風者能食。寒爲陰邪，陰邪不殺穀，故傷寒者不能食。）</small>

- NOO: ZZ
  TXT: 陽明病，若中寒，不能食，小便不利，手足濈然汗出，此欲作固瘕，必大便初鞕後溏。所以然者，以胃中冷，水穀不別故也。 <small>（陽明中寒不能食者，寒不殺穀也。小便不利者，津液不化也。陽明病法多汗，則周身汗出，此手足濈然而汗出，而身無汗者，陽明中寒也。固瘕者，寒氣結積也。胃中寒甚，欲留結而爲固瘕，則津液不得通行，而大便必鞕者，若汗出小便不利者，爲實也。此以小便不利，水穀不別，雖大便初鞕，後必溏也。）</small>

- NOO: ZZ
  TXT: 陽明病飮食，小便反不利，大便自調，其人骨節疼，翕翕如有熱狀，奄然發狂，濈然汗出而解者，此水不勝穀氣，與汗共倂，脈緊則愈。 <small>（陽病客熱，初傳入胃，胃熱則消穀而欲食。陽明病熱爲實者，則小便當數，大便當鞕，今小便反不利，大便自調者，熱氣散漫，不爲實也。欲食，則胃中穀多。《內經》曰：食入于陰，長氣于陽。穀多則陽氣勝，熱消津液則水少。《經》曰：水入于經，其血乃成，水少則陰血弱。《金匱要略》曰：陰氣不通，卽骨疼。其人骨節疼者，陰氣不足也。熱甚于表者，翕翕發熱。熱甚于裏者烝烝發熱。此熱氣散漫，不專着于表裏，故翕翕如有熱狀。奄，忽也。忽然發狂者，陰不勝陽也。《內經》曰：陰不勝其陽者，則脈流薄疾，幷乃狂。陽明蘊熱爲實者，須下之愈。熱氣散漫，不爲實者，必待汗出而愈，故云：濈然而汗出解也。水穀之等者，陰陽氣平也。水不勝穀氣，是陰不勝陽也。汗出則陽氣衰，脈緊則陰氣生。陰陽氣平，兩無偏勝則愈，故云：與汗共幷，脈緊則愈。）</small>

- NOO: ZZ
  TXT: 陽明病欲解時，從申至戌上。 <small>（四月爲陽，土王於申、酉、戌向王時，是爲欲解。）</small>

- NOO: ZZ
  TXT: 陽明病，不能食，攻其熱必噦。所以然者，胃中虛冷故也。以其人本虛，故攻其熱必噦。 <small>（不能食，胃中本寒，攻其熱，復虛其胃，虛寒相搏，故令噦也。《經》曰：關脈弱，胃氣虛，有熱不可大攻之，熱去則寒起。此之謂也。）</small>

- NOO: ZZ
  TXT: 陽明病脈遲，食難用飽，飽則微煩，頭眩，必小便難，此欲作穀疸，雖下之，腹滿如故。所以然者，脈遲故也。 <small>（陽明病脈遲，則邪方入裏，熱未爲實也。食入於陰，長氣於陽。胃中有熱，食難用飽，飽則微煩而頭眩者，穀氣與熱氣相搏也。兩熱相合，消搏津液，必小便難。利者不能發黃，言熱得泄也。小便不利，則熱不得泄，身必發黃。疸，黃也。以其發於穀氣之熱，故名穀疸。熱實者，下之則愈。脈遲爲熱氣未實，雖下之，腹滿亦不减也。《經》曰：脈遲尙未可攻。）</small>

- NOO: ZZ
  TXT: 陽明病法多汗，反無汗，其身如蟲行皮中狀者，以此久虛故也。 <small>（胃爲津液之本，氣虛津液少，病則反無汗。胃候身之肌肉，其身如蟲行皮中者，知胃氣久虛也。）</small>

- NOO: ZZ
  TXT: 陽明病，反無汗，而小便利，二三日，嘔而欬，手足厥者，必苦頭痛。若不欬不嘔，手足不厥者，頭不痛。 <small>（陽明病法多汗，反無汗，而小便利者，陽明傷寒，而寒氣內攻也。至二三日，嘔欬而支厥者，寒邪發於外也，必苦頭痛。若不欬不嘔，手足不厥者，是寒邪但攻裏而不外發，其頭亦不痛也。）</small>

- NOO: ZZ
  TXT: 陽明病，但頭眩，不惡寒，故能食而欬，其人必咽痛。若不欬者，咽不痛。 <small>（陽明病，身不重痛，但頭眩而不惡寒者，陽明中風而風氣內攻也。《經》曰：陽明病，若能食，名中風。風邪攻胃，胃氣上逆則欬。咽門者，胃之系，欬甚則咽傷，故必咽痛。若胃氣不逆，則不欬，其咽亦不痛也。）</small>

- NOO: ZZ
  TXT: 陽明病無汗，小便不利，心中懊憹者，身必發黃。 <small>（陽明病無汗，而小便不利者，熱蘊於內而不得越。心中懊憹者，熱氣鬱烝，欲發於外而爲黃也。）</small>

- NOO: ZZ
  TXT: 陽明病，被火，額上微汗出，小便不利者，必發黃。 <small>（陽明病則爲內熱，被火，則火熱相合而甚。若遍身汗出而小便利者，熱得泄越不能發黃，今額上微汗出，而小便不利，則熱不得越，鬱烝於胃，必發黃也。）</small>

- NOO: ZZ
  TXT: 陽明病，脈浮而緊者，必潮熱，發作有時。但浮者，必盜汗出。 <small>（浮爲在經，緊者裏實。脈浮而緊者，表熱裏實也。必潮熱，發作有時。若脈但浮而不緊者，止是表熱也，必盜汗出。盜汗者，睡而汗出也。陽明病裏熱者自汗，表熱者盜汗。）</small>

- NOO: ZZ
  TXT: 陽明病，口燥，但欲漱水不欲嚥者，此必衄。 <small>（陽明之脈起於鼻，絡於口。陽明裏熱，則渴欲飮水，此口燥但欲飮水不欲嚥者，是熱在經而裏無熱也。陽明氣血俱多，經中熱甚，迫血妄行，必作衄也。）</small>

- NOO: ZZ
  TXT: 陽明病，本自汗出，醫更重發汗，病已差，尙微煩不了了者，此大便必鞕故也。以亡津液，胃中乾燥，故令大便鞕。當問其小便，日幾行。若本小便日三四行，今日再行，故知大便不久出。今爲小便數少，以津液當還入胃中，故知不久必大便也。 <small>（先亡津液，使大便鞕，小便數少，津液分別，大便必自下也。）</small>

- NOO: ZZ
  TXT: 傷寒嘔多，雖有陽明證，不可攻之。 <small>（嘔者，熱在上焦，未全入府，故不可下。）</small>

- NOO: ZZ
  TXT: 陽明病，心下鞕滿者，不可攻之。攻之，利遂不止者，死，利止者，愈。 <small>（陽明病腹滿者，爲邪氣入府，可下之。心下鞕滿，則邪氣尙淺，未全入府，不可便下之。得利止者，爲邪氣去，正氣安，正氣安則愈。若因下利不止者，爲正氣脫而死。）</small>

- NOO: ZZ
  TXT: 陽明病，面合赤色，不可攻之，必發熱色黃，小便不利也。 <small>（合，通也。陽明病面色通赤者，熱在經也，不可下之。下之虛其胃氣，耗其津液，經中之熱，乘虛入胃，必發熱色黃，小便不利也。）</small>

- NOO: ZZ
  TXT: 陽明病，不吐不下，心煩者，可與調胃承氣湯。[一] <small>（吐後心煩，謂之內煩。下後心煩，謂之虛煩。今陽明病不吐不下心煩，卽是胃有鬱熱也，與調胃承氣湯，以下鬱熱。）</small>

- NOO: ZZ
  TXT: 陽明病脈遲，雖汗出，不惡寒者，其身必重，短氣腹滿而喘，有潮熱者，此外欲解，可攻裏也。手足濈然而汗出者，此大便已鞕也，大承氣湯主之。若汗多微發熱惡寒者，外未解也，其熱不潮，未可與承氣湯。若腹大滿不通者，可與小承氣湯[二]，微和胃氣，勿令大泄下。 <small>（陽明病脈遲，若汗出多，微發熱惡寒者，表未解也。若脈遲，雖汗出而不惡寒者，表證罷也。身重、短氣、腹滿而喘，有潮熱者，熱入府也。四肢諸陽之本，津液足，爲熱烝之，則周身汗出。津液不足，爲熱烝之，其手足濈然而汗出，知大便已鞕也，與大承氣湯，以下胃熱。《經》曰：潮熱者，實也。其熱不潮，是熱未成實，故不可便與大承氣湯，雖有腹大滿不通之急，亦不可與大承氣湯。與小承氣湯微和胃氣。）</small>

- NOO: CP
  TXT: 大承氣湯方

- NOO: S2
  TXT: 大黃 <small>（肆兩，苦寒，酒洗）</small>  厚朴 <small>（半斤，苦溫，炙，去皮）</small>  枳實 <small>（伍枚，苦寒，炙）</small>  芒消 <small>（參合，醎寒）</small>{n}<small>（《內經》曰：燥淫所勝，以苦下之。大黃、枳實之苦，以潤燥除熱。又曰：燥淫於內，治以苦溫。厚朴之苦，下結燥。又曰：熱淫所勝，治以鹹寒，芒消之鹹，以攻蘊熱。）</small>

- NOO: S2
  TXT: 右肆味，以水壹斗，先煑貳物，取伍升，去滓，內大黃，煑取貳升，去滓，內芒消，更上火微壹兩沸，分溫再服。得下，餘勿服。

- NOO: CP
  TXT: 小承氣湯方

- NOO: S2
  TXT: 大黃 <small>（肆兩）</small>  厚朴 <small>（貳兩，炙，去皮）</small>  枳實 <small>（參枚，大者，炙）</small>{n}<small>（大熱結實者，與大承氣湯。小熱微結者，與小承氣湯。以熱不大甚，故於大承氣湯去芒消。又以結不至堅，故不减厚朴、枳實也。）</small>

- NOO: S2
  TXT: 已上三味，以水肆升，煑取壹升貳合，去滓，分溫二服。初服湯，當更衣，不爾者，盡飮之。若更衣者，勿服之。

- NOO: ZZ
  TXT: 陽明病，潮熱，大便微鞕者，可與大承氣湯；不鞕者，不與之。若不大便六七日，恐有燥屎，欲知之法，少與小承氣湯，湯入腹中，轉失氣者，此有燥屎，乃可攻之；若不轉失氣者，此但初頭鞕，後必溏，不可攻之，攻之，必脹滿不能食也。欲飮水者，與水則噦。其後發熱者，必大便復鞕而少也，以小承氣湯和之。不轉失氣者，愼不可攻也。[三] <small>（潮熱者實，得大便微鞕者，便可攻之。若不便鞕者，則熱未成實，雖有潮熱亦未可攻。若不大便六七日，恐有燥屎，當先與小承氣湯漬之，如有燥屎，小承氣湯熱勢緩，不能宣泄，必轉氣下失。若不轉失氣，是胃中無燥屎，但腸間少鞕耳，止初頭鞕，後必溏，攻之則虛其胃氣，致腹脹滿不能食也。胃中乾燥，則欲飮水，水入胃中，虛寒相搏，氣逆則噦。其後却發熱者，則熱氣乘虛還復聚於胃中，胃燥得熱，必大便復鞕，而少與小承氣湯，微利與和之，故以重云：不轉失氣，不可攻內，愼之至。）</small>

- NOO: ZZ
  TXT: 夫實則讝語，虛則鄭聲。鄭聲，重語也。 <small>（《內經》曰：邪氣盛則實，精氣奪則虛。讝語由邪氣盛，而神識昏也。鄭聲，由精氣奪而聲不全也。讝語者，言語不次也。鄭聲者，鄭音不正也。《論語》云：惡鄭聲之亂樂。又曰：放鄭聲，遠佞人。鄭聲淫，佞人殆。言鄭聲不正也。今新差氣虛，人聲轉者，是所謂重語者也。若聲重亦聲轉之故。）</small>

- NOO: ZZ
  TXT: 直視讝語，喘滿者死。下利者亦死。 <small>（直視讝語，邪勝也。喘滿爲氣上脫，下利爲氣下脫，是皆主死。）</small>

- NOO: ZZ
  TXT: 發汗多，若重發汗者，亡其陽，讝語脈短者死，脈自和者不死。 <small>（亡陽胃燥，讝語者脈短，津液已絶，不可復治。脈自和，爲正氣未衰而尤可生也。）</small>

- NOO: ZZ
  TXT: 傷寒若吐、若下後，不解，不大便五六日，上至十餘日，日晡所發潮熱，不惡寒，獨語如見鬼狀。若劇者，發則不識人，循衣摸牀，惕而不安，微喘直視，脈弦者生，濇者死，微者但發熱讝語者，大承氣湯主之[四。]若一服利，止後服。 <small>（若吐、若下，皆傷胃氣，不大便五六日，上至十餘日者，亡津液，胃氣虛，邪熱內結也。陽明王於申、酉、戌，日晡所發潮熱者，陽明熱甚也。不惡寒者，表證罷也。獨語如見鬼狀者，陽明內實也，以爲熱氣有餘。若劇者，是熱氣甚大也。熱大甚於內，昏冒正氣，使不識人，至於循衣摸牀，惕而不安，微喘直視。傷寒陽勝而陰絶者死，陰勝而陽絶者死。熱劇者，爲陽勝。脈弦爲陰有餘，澁爲陰不足。陽熱雖劇，脈弦，知陰未絶而猶可生。脈澁則絶陰，不復可治。其邪熱微而未至於劇者，但發熱讝語，可與大承氣湯，以下胃中熱。《經》曰：凡服下藥，中病卽止，不必盡劑。此以熱未劇，故云：若一服利，則止後服。）</small>

- NOO: ZZ
  TXT: 陽明病，其人多汗，以津液外出，胃中燥，大便必鞕，鞕則讝語，小承氣湯主之[五]。若一服讝語止，更莫復服。 <small>（亡津液胃燥，大便鞕而讝語，雖無大熱內結，亦須與小承氣湯和其胃氣。得一服讝語止，則胃燥以潤，更莫復與承氣湯，以本無實熱故也。）</small>

- NOO: ZZ
  TXT: 陽明病，讝語發潮熱，脈滑而疾者，小承氣湯主之[六]。因與承氣湯一升，腹中轉氣者，更服一升；若不轉失氣，勿更與之。明日不大便，脈反微澁者，裏虛也，爲難治，不可更與承氣湯也。 <small>（陽明病讝語，發潮熱，若脈沉實者，內實者也，則可下。若脈滑疾，爲裏熱未實，則未可下，先與小承氣湯和之。湯入腹中轉失氣者，中有燥屎，可更與小承氣湯一升以除之。若不轉失氣者，是無燥屎，不可更與小承氣湯。至明日邪氣傳時，脈得沉實緊牢之類，是裏實也。反得微澁者，裏氣大虛也。若大便利後，脈微澁者，止爲裏虛而猶可，此又不大便，脈反微澁，是正氣內衰，爲邪氣所勝，故云：難治。）</small>

- NOO: ZZ
  TXT: 陽明病，讝語有潮熱，反不能食者，胃中必有燥屎五六枚也。若能食者，但鞕耳，宜大承氣湯下之。[七] <small>（讝語潮熱爲胃熱，當消穀引食。反不能食者，胃中有燥屎，而胃中實也。若能食者，胃中虛熱，雖鞕不得爲有燥屎。雜病虛爲不欲食，實爲欲食。傷寒則胃實熱甚者，不能食，胃中虛熱甚者能食，與雜病爲異也。大承氣湯以下燥屎，逐結熱。）</small>

- NOO: ZZ
  TXT: 陽明病，下血讝諸者，此爲熱入血室。但頭汗出者，刺期門，隨其實而瀉之，濈然汗出則愈。 <small>（陽明病熱入血室，迫血下行，使下血讝語。陽明病法多汗，以奪血者無汗，故但頭汗出也。刺期門以散血室之熱，隨其實而瀉之，以除陽明之邪熱，散邪除熱，榮衛得通，津液得復，濈然汗出而解。）</small>

- NOO: ZZ
  TXT: 汗出讝語者，以有燥屎在胃中，此爲風也，須下之，過經乃可下之。下之若早，語言必亂，以表虛裏實故也。下之則愈，宜大承氣湯。[八] <small>（胃中有燥屎則讝語，以汗出爲表未罷，故云風也。燥屎在胃則當下，以表未和則未可下，須過太陽經，無表證，乃可下之。若下之早，燥屎雖除，則表邪乘虛復陷於裏，爲表虛裏實，胃虛熱甚，語言必亂。與大承氣湯，却下胃中邪熱則止。）</small>

- NOO: ZZ
  TXT: 傷寒四五日，脈沉而喘滿。沉爲在裏，而反發其汗，津液越出，大便爲難，表虛裏實，久則讝語。 <small>（邪氣入內之時，得沉脈而喘滿，裏證具也，則當下之，反發其汗，令津液越出，胃中乾燥，大便必難，久則屎燥胃實，必發讝語。）</small>

- NOO: ZZ
  TXT: 三陽合病，腹滿身重，難以轉側，口不仁而面垢，讝語、遺尿。發汗則讝語，下之則額上生汗，手足逆冷。若自汗出者，白虎湯主之。[九] <small>（腹滿身重，難以反側，口不仁讝語者，陽明也。《針經》曰：少陽病甚則面微塵。此面垢者，少陽也。遺尿者，太陽也。三者以陽明證多，故出陽明篇中。三陽合病，爲表裏有邪，若發汗攻表，則燥熱益甚，必愈讝語。若下之攻裏，表熱乘虛內陷，必額上汗出，手足逆冷。其自汗出者，三陽經熱甚也。《內經》曰：熱則腠理開，榮衛通，汗大泄，與白虎湯，以解內外之熱。）</small>

- NOO: ZZ
  TXT: 二陽倂病，太陽證罷，但發潮熱，手足漐漐汗出，大便難而讝語者，下之則愈，宜大承氣湯。[十] <small>（本太陽病倂於陽明，名曰倂病。太陽證罷，是無表證，但發潮熱，是熱倂陽明。一身汗出爲熱越，今手足漐漐汗出，是熱聚於胃也，必大便難而讝語。《經》曰：手足漐然而汗出者，必大便已鞕也，與大承氣湯，以下胃中實熱。）</small>

- NOO: ZZ
  TXT: 陽明病，脈浮而緊，咽燥口苦，腹滿而喘，發熱汗出，不惡寒，反惡熱，身重。若發汗則躁，心憒憒，反讝語。若加燒針，必怵惕煩躁，不得眠。若下之，則胃中空虛，客氣動膈，心中懊憹，舌上胎者，梔子豉湯主之。[十一] <small>（脈浮發熱，爲邪在表。咽燥口苦，爲熱在經。脈緊腹滿而喘，汗出，不惡寒，反惡熱，身重，爲邪在裏。此表裏俱有邪，猶當和解之。若發汗攻表，表熱雖除，而內熱益甚，故躁而憒憒，反讝語。憒憒者，心亂。《經》曰：榮氣微者，加燒針則血不行，更發熱而躁煩。此表裏有熱，若加燒針，則損動陰氣，故怵惕煩躁不得眠也。若下，裏熱雖去，則胃中空虛，表中客邪之氣乘虛陷於上焦，煩動於膈，使心中懊憹而不了了也。舌上胎黃者，熱氣客於胃中。舌上胎白，知熱氣客於胸中，與梔子豉湯，以吐胸中之邪。）</small>

- NOO: ZZ
  TXT: 若渴欲飮水，口乾舌燥者，白虎加人參湯主之。[十二] <small>（若下後，邪熱客於上焦者爲虛煩。此下後，邪熱不客於上焦而客於中焦者，是爲乾燥煩渴，與白虎加人參湯，散熱潤燥。）</small>

- NOO: ZZ
  TXT: 若脈浮發熱，渴欲飮水，小便不利者，猪苓湯主之。[十二] <small>（此下後，客熱客於下焦者也。邪氣自表入裏，客於下焦，三焦俱帶熱也。脈浮發熱者，上焦熱也。渴欲飮水者，中焦熱也。小便不利者，邪客下焦，津液不得下通也。與猪苓湯利小便，以瀉下焦之熱也。）</small>

- NOO: CP
  TXT: 猪苓湯方

- NOO: S2
  TXT: 猪苓 <small>（去皮，甘平）</small>  茯苓 <small>（甘平）</small>  阿膠 <small>（甘平）</small>  滑石 <small>（碎，甘寒）</small>  澤瀉 <small>（甘鹹寒，各壹兩）</small>{n}<small>（甘甚而反淡，淡味滲泄爲陽，猪苓、茯苓之甘，以行小便。鹹味涌泄爲陰，澤瀉之鹹，以泄伏水。滑利竅，阿膠、滑石之滑，以利水道。）</small>

- NOO: S2
  TXT: 又伍味，以水肆升，先煑肆味，取貳升，去滓，內下阿膠，烊消，溫服柒合，日三服。

- NOO: ZZ
  TXT: 陽明病，汗出多而渴者，不可與猪苓湯，以汗多胃中燥，猪苓湯復利其小便故也。 <small>（《針經》曰：水穀入於口，輸於腸胃，其液別爲五，天寒衣薄則爲溺，天熱衣厚則爲汗，是汗溺一液也。汗多爲津液外泄，胃中乾燥，故不可與猪苓湯利小便也。）</small>

- NOO: ZZ
  TXT: 脈浮而遲，表熱裏寒，下利淸穀者，四逆湯主之。[十四] <small>（浮爲表熱，遲爲裏寒。下利淸穀者，裏寒甚也，與四逆湯，溫裏散寒。）</small>

- NOO: ZZ
  TXT: 若胃中虛冷，不能食者，飮水則噦。 <small>（噦者，咳逆是也。《千金》曰：咳逆者，噦逆之名。胃中虛冷，得水則水寒相搏，胃氣逆而噦。）</small>

- NOO: ZZ
  TXT: 脈浮發熱，口乾鼻燥，能食者則衄。 <small>（脈浮發熱，口乾鼻燥者，熱在經也。能食者裏和也。熱甚於經，迫血爲衄。胃中虛冷，陰勝也，水入於經，其血乃成，飮水者助陰，氣逆爲噦。發熱口乾，陽勝也，食入於陰，長氣於陽，能食者助陽，血妄爲衄。三者偏陰偏陽之疾也。）</small>

- NOO: ZZ
  TXT: 陽明病下之，其外有熱，手足溫，不結胸，心中懊憹。饑不能食，但頭汗出者，梔子豉湯主之。[十五] <small>（表未罷而下者，應邪熱內陷也。熱內陷者，則外熱，而無手足寒。今外有熱而手足溫者，熱雖內陷，然而不深，故不作結胸也。心中懊憹，饑不能食者，熱客胸中爲虛煩也。熱自胸中熏烝於上，故但頭汗出而身無汗。與梔子豉湯，以吐胸中之虛煩。）</small>

- NOO: ZZ
  TXT: 陽明病，發潮熱，大便溏，小便自可，胸脇滿不去者，小柴胡湯主之。[十六] <small>（陽明病潮熱，爲胃實，大便鞕而小便數。今大便溏，小便自可，則胃熱未實，而水穀不別也。大便溏者，應氣降而胸脇滿去。今反不去者，邪氣猶在半表半裏之間，與小柴胡湯，以去表裏之邪。）</small>

- NOO: ZZ
  TXT: 陽明病，脇下鞕滿，不大便而嘔，舌上白胎者，可與小柴胡湯。[十七]。上焦得通，津液得下，胃氣因和，身濈然而汗出解也。 <small>（陽明病，腹滿，不大便，舌上胎黃者，爲邪熱入府可下。若脇下鞕滿，雖不大便而嘔，舌上白胎者，爲邪未入府，在表裏之間，與小柴胡湯以和解之。上焦得通，則嘔止，津液得下，則胃氣因和，汗出而解。）</small>

- NOO: ZZ
  TXT: 陽明中風，脈弦浮大而短氣，腹都滿，脇下及心痛，久按之氣不通，鼻乾不得汗，嗜臥，一身及面目悉黃，小便難，有潮熱，時時噦，耳前後腫，刺之小差。外不解，病過十日，脈續浮者，與小柴胡湯。[十八]。脈但浮，無餘證者，與麻黃湯。[十九]。若不尿，腹滿加噦者，不治。 <small>（浮大爲陽，風在表也。弦則爲陰，風在裏也。短氣腹滿，脇下及心痛，風熱壅於腹中而不通也。若寒客於內而痛者，按之則寒氣散而痛止。此以風熱內壅，故雖久按而氣亦不通。陽明病，鼻乾不得臥，自汗出者，邪在表也。此鼻乾不得汗而嗜臥者，風熱內攻，不干表也。一身面目悉黃，小便難，有潮熱，時時噦者，風熱攻於胃也。陽明之脈出大迎，循頰車，上耳前，過客主人，熱勝則腫，此風熱在經，故耳前後腫，刺之經氣通，腫則小差。如此者，外證罷則可攻。若外證不解，雖過十日，脈續浮者，邪氣猶在半表半裏，與小柴胡湯以和解之。若其脈但浮而不弦，又無諸裏證者，是邪但在表也，可與麻黃湯以發其汗。若不尿腹滿加噦者，關格之疾也，故云：不治，《難經》曰：關格者，不得盡其命而死。）</small>

- NOO: ZZ
  TXT: 陽明病，自汗出，若發汗，小便自利者，此爲津液內竭，雖鞕不可攻之，當須自欲大便，宜蜜煎導而通之。若土瓜根及與大猪膽汁，皆可爲導。[二十] <small>（津液內竭，腸胃乾燥，大便因硬，此非結熱，故不可攻，宜以藥外治而導引之。）</small>

- NOO: CP
  TXT: 蜜煎導方

- NOO: S2
  TXT: 蜜柒合，壹味，內銅器中，微火煎之，稍凝似飴狀，優之勿令焦着，欲可丸，倂手捻作挺，令頭銳，大如指，長二寸許，當熱時急作，冷則硬。以內穀道中，以手急抱，欲大便時，乃去之。

- NOO: CP
  TXT: 猪膽汁方

- NOO: S2
  TXT: 大猪膽壹枚，瀉汁，和醋少許，以灌穀道中，如一食頃，當大便出。

- NOO: ZZ
  TXT: 陽明病脈遲，汗出多，微惡寒者，表未解也，可發汗，宜桂枝湯。[二十一] <small>（陽明病脈遲，汗出多，當責邪在裏，以微惡寒知表未解，與桂枝湯和表。）</small>

- NOO: ZZ
  TXT: 陽明病，脈浮，無汗而喘者，發汗則愈，宜麻黃湯。[二十二] <small>（陽明傷寒表實，脈浮，無汗而喘也，與麻黃湯以發汗。）</small>

- NOO: ZZ
  TXT: 陽明病，發熱汗出，此爲熱越，不能發黃也。但頭汗出，身無汗，劑頸而還，小便不利，渴引水漿者，此爲瘀熱在裏，身必發黃，茵蔯湯主之。[二十三] <small>（但頭汗出，身無汗，劑頸而還者，熱不得越也。小便不利，渴引水漿者，熱甚於胃，津液內竭也。胃爲土而色黃，胃爲熱烝，則色奪於外，必發黃也。與茵蔯湯，逐熱退黃。）</small>

- NOO: CP
  TXT: 茵蔯湯方

- NOO: S2
  TXT: 茵蔯蒿 <small>（陸兩，苦微寒）</small>  梔子 <small>（拾肆枚，擘，苦寒）</small>  大黃 <small>（貳兩，去皮，苦寒）</small>{n}<small>（小熱之氣，涼以和之。大熱之氣，寒以取之。茵蔯、梔子之苦寒，以逐胃燥。宜下必以苦，宜補必以酸。大黃之苦寒，以下瘀熱。）</small>

- NOO: S2
  TXT: 右參味，以水壹斗，先煑茵蔯，减陸升，內貳味，煑取參升，去滓，分溫參服，小便當利，尿如皂角汁狀，色正赤，一宿腹减，黃從小便去也。

- NOO: ZZ
  TXT: 陽明證，其人喜忘者，必有畜血。所以然者，本有久瘀血，故令喜忘，屎雖鞕，大便反易，其色必黑，宜抵當湯下之。[二十四] <small>（《內經》曰：血幷於下，亂而喜忘，此下本有久瘀血，所以喜忘也。津液少，大便鞕，以畜血在內。屎雖鞕，大便反易，其色黑也。與抵當湯，以下瘀血。）</small>

- NOO: ZZ
  TXT: 陽明病，下之，心中懊憹而煩，胃中有燥屎者可攻。腹微滿，初頭鞕，後必溏，不可攻之。若有燥屎者，宜大承氣湯。[二十五] <small>（下後，心中懊憹而煩者，虛煩也，當與梔子豉湯。若胃中有燥屎者，非虛煩也，可與大承氣湯下之。其腹微滿，初鞕後溏，是無燥屎，此熱不在胃而在上也，故不可攻。）</small>

- NOO: ZZ
  TXT: 病人不大便五六日，繞臍痛，煩躁，發作有時者，此有燥屎，故使不大便也。 <small>（不大便六七日者，則大便必結爲燥屎也。胃中燥實，氣不得下通，故繞臍痛，煩躁，發作有時也。）</small>

- NOO: ZZ
  TXT: 病人煩熱，汗出則解，又如瘧狀，日晡所發熱者，屬陽明也。脈實者宜下之。脈浮虛者，宜發汗。下之與大承氣湯，發汗宜桂枝湯。[二十六] <small>（雖得陽明證，未可便爲裏實，審看脈候，以別內外。其脈實者，熱已入府爲實，可與大承氣湯下之。其脈浮虛者，是熱未入府，猶在表也，可與桂枝湯，發汗則愈。）</small>

- NOO: ZZ
  TXT: 大下後，六七日不大便，煩不解，腹滿痛者，此有燥屎也。所以然者，本有宿食故也，宜大承氣湯。[二十七] <small>（大下之後，則胃弱不能消穀，至六七日不大便，則宿食以結不消，故使煩熱不解而腹滿痛，是知有燥屎也。與大承氣湯以下除之。）</small>

- NOO: ZZ
  TXT: 病人小便不利，大便乍難乍易，時有微熱，喘冒不能臥者，有燥屎也，宜大承氣湯。[二十八] <small>（小便利，則大便鞕，此以有燥屎，故小便不利，而大便乍難乍易。胃熱者，發熱，喘冒無時及嗜臥也，此燥屎在胃，故時有微熱，喘冒不得臥也，與大承氣湯以下燥屎。）</small>

- NOO: ZZ
  TXT: 食穀欲嘔者，屬陽明也，吳茱萸湯主之[二十九]。得湯反劇者，屬上焦也。 <small>（上焦主內，胃爲之市，食穀欲嘔者，胃不受也，與吳茱萸湯以溫胃氣。得湯反劇者，上焦不內也，以治上焦法治之。）</small>

- NOO: CP
  TXT: 吳茱萸湯方

- NOO: S2
  TXT: 吳茱萸 <small>（壹升，洗，辛熱）</small>  人參 <small>（參兩，甘溫）</small>  生薑 <small>（陸兩，切，辛溫）</small>  大棗 <small>（拾貳枚，擘，甘溫）</small>{n}<small>（《內經》曰：寒淫於內，治以甘熱，佐以苦辛。吳茱萸、生薑之辛以溫胃，人參、大棗之甘以緩脾。）</small>

- NOO: S2
  TXT: 右肆味，以水柒升，煑取貳升，去滓，溫服柒合，日參服。

- NOO: ZZ
  TXT: 太陽病，寸緩、關浮、尺弱，其人發熱汗出，復惡寒，不嘔，但心下痞者，此以醫下之也。如其不下者，病人不惡寒而渴者，此轉屬陽明也。小便數者，大便必鞕，不更衣十日，無所苦也。渴欲飮水，少少與之，但以法救之。渴者，宜五苓散。[三十] <small>（太陽病，脈陽浮陰弱，爲邪在表。今寸緩、關浮、尺弱，邪氣漸傳裏，則發熱汗出，復惡寒者，表未解也。傳經之邪入裏，裏不和者必嘔。此不嘔但心下痞者，醫下之早，邪氣留于心下也。如其不下者，必漸不惡寒而渴，太陽之邪轉屬陽明也。若吐、若下、若發汗後，小便數，大便鞕者，當與小承氣湯和之。此不因吐下、發汗後，小便數，大便鞕，若是無滿實，雖不更衣十日無所苦也，候津液還入胃中，小便數少，大便必自出也。渴欲飮水者，少少與之，以潤胃氣，但審邪氣所在，以法救之。如渴不止，與五苓散是也。）</small>

- NOO: ZZ
  TXT: 脈陽微而汗出少者，爲自和也。汗出多者，爲太過。 <small>（脈陽微者，邪氣少，汗出少者爲適當，故自和。汗出多者，反損正氣，是汗出太過也。）</small>

- NOO: ZZ
  TXT: 陽脈實，因發其汗出多者，亦爲太過。太過爲陽絶於裏，亡津液，大便因鞕也。 <small>（陽脈實者，表熱甚也。因發汗，熱乘虛，烝津液外泄，致汗出太過。汗出多者，亡其陽，陽絶於裏，腸胃乾燥，大便因鞕也。）</small>

- NOO: ZZ
  TXT: 脈浮而芤，浮爲陽，芤爲陰，浮芤相搏，胃氣生熱，其陽則絶。 <small>（浮芤相搏，陰陽不諧，胃氣獨治，鬱而生熱，消爍津液，其陽爲絶。）</small>

- NOO: ZZ
  TXT: 趺陽脈浮而澁，浮則胃氣强，澁則小便數，浮澁相搏，大便則難，其脾爲約，麻人丸主之。[三十一] <small>（趺陽者，脾胃之脈，診浮爲陽，知胃氣强。澁爲陰，知脾爲約。約者，儉約之約，又約束之約。《內經》曰：飮入於胃，游溢精氣，上輸於脾，脾氣散精，上歸於肺，通調水道，下輸於膀胱，水精四布，五經並行，是脾主爲胃行其津液者也。今胃强脾弱，約束津液，不得四布，但輸膀胱，致小便數，大便難，與脾約丸，通腸潤燥。）</small>

- NOO: CP
  TXT: 麻人丸方

- NOO: S2
  TXT: 麻子人 <small>（貳升，甘平）</small>  芍藥 <small>（半斤，酸平）</small>  枳實 <small>（半斤，炙，苦寒）</small>  大黃 <small>（壹觔，去皮，苦寒）</small>  厚朴 <small>（壹尺，炙，去皮，苦溫）</small>  杏仁 <small>（壹斤，去皮尖，熬，別作脂，甘溫）</small>{n}<small>（《內經》曰：脾欲緩，急食甘以緩之。麻子、杏仁之甘，緩脾而潤燥。津液不足，以酸收之，芍藥之酸，以斂津液。腸燥胃强，以苦泄之，枳實、厚朴、大黃之苦，下燥結而泄胃强也。）</small>

- NOO: S2
  TXT: 右陸味，爲末，煉蜜爲丸，桐子大，飮服十丸，日貳服，漸加，以知爲度。

- NOO: ZZ
  TXT: 太陽病三日，發汗不解，烝烝發熱者，屬胃也，調胃承氣湯主之。[三十二] <small>（烝烝者，如熱熏烝，言甚熱也。太陽病三日，發汗不解，則表邪已罷，烝烝發熱，胃熱爲甚，與調胃承氣湯下胃熱。）</small>

- NOO: ZZ
  TXT: 傷寒吐後，腹脹滿者，與調胃承氣湯。[三十三] <small>（《內經》曰：諸脹腹大，皆屬於熱。熱在上焦則吐，吐後不解，復腹脹滿者，邪熱入胃也，與調胃承氣湯下其胃熱。）</small>

- NOO: ZZ
  TXT: 太陽病，若吐、若下、若發汗，微煩，小便數，大便因鞕者，與小承氣湯和之愈。[三十四] <small>（吐下發汗，皆損津液，表邪乘虛傳裏。大煩者，邪在表也。微煩者，邪入裏也。小便數，大便因鞕者，其脾爲約也。小承氣湯和之，愈。）</small>

- NOO: ZZ
  TXT: 得病二三日，脈弱，無太陽柴胡證，煩躁，心下鞕，至四五日，雖能食，以小承氣湯少少與，微和之，令小安，至六日，與承氣湯一升。若不大便六七日，小便少者，雖不能食，但初頭鞕，後必溏，未定成鞕，攻之必溏，須小便利，屎定鞕，乃可攻之，宜大承氣湯。[三十五] <small>（《針經》曰：脈軟者，病將下。弱爲陰脈，當責邪在裏，得病二三日脈弱，是日數雖淺，而邪氣已入裏也。無太陽證，爲表證已罷。無柴胡證，爲無半表半裏之證。煩躁心下鞕者，邪氣內甚也。胃實熱甚，則不能食。胃虛熱甚，至四五日雖能食，亦當與小承氣湯微和之，至六日則熱甚，與大承氣湯一升。若不大便六七日，小便多者，爲津液內竭，大便必鞕，則可下之。小便少者，則胃中水穀不別，必初鞕後溏，雖不能食，爲胃實，以小便少則未定成鞕，亦不可攻，須小便利，屎定鞕，乃可攻之。）</small>

- NOO: ZZ
  TXT: 傷寒六七日，目中不了了，睛不和，無表裏證，大便難，身微熱者，此爲實也。急下之，宜大承氣湯。[三十六] <small>（《內經》曰：諸脈者，皆屬於目。傷寒六七日，邪氣入裏之時，目中不了了，睛不和者，邪熱內甚，上熏于目也。無表裏證，大便難者，裏實也。身大熱者，表熱也，身微熱者，裏熱也。《針經》曰：熱病目不明，熱不已者，死。此目中不了了，睛不和，則證近危惡也，須急與大承氣湯下之。）</small>

- NOO: ZZ
  TXT: 陽明發熱汗多者，急下之，宜大承氣湯。[三十七] <small>（邪熱入府，外發熱，汗多者，熱迫津液將竭，急與大承氣湯以下其府熱。）</small>

- NOO: ZZ
  TXT: 發汗不解，腹滿痛者，急下之，宜大承氣湯。[三十八] <small>（發汗不解，邪熱傳入府，而成腹滿痛者，傳之迅也，是須急下之。）</small>

- NOO: ZZ
  TXT: 腹滿不减，减不足言，當下之，宜大承氣湯。[三十九] <small>（腹滿不减，邪氣實也。《經》曰：大滿大實，自可除下之。大承氣湯，下其滿實。若腹滿時减，非內實也，則不可下。《金匱要略》曰：腹滿時减復如故，此爲寒，當與溫藥。是减不足言也。）</small>

- NOO: ZZ
  TXT: 陽明少陽合病，必下利，其脈不負者，順也；負者，失也。互相尅賊，名爲負也。脈滑而數者，有宿食也，當下之，宜大承氣湯。[四十] <small>（陽明土，少陽水，二經合病，氣不相和，則必下利。少陽脈不勝，陽明不負，是不相尅爲順也。若少陽脈勝，陽明脈負者，是鬼賊相尅，爲正氣失也。《脈經》曰：脈滑者，爲病食也。又曰：滑數則胃氣實，下利者，脈當微厥。今脈滑數，知胃有宿食，與大承氣湯以下除之。）</small>

- NOO: ZZ
  TXT: 病人無表裏證，發熱七八日，雖脈浮數者，可下之。假令已下，脈數不解，合熱則消穀喜饑，至六七日，不大便者，有瘀血，宜抵當湯。[四十一] <small>（七八日，邪入府之時，病人無表裏證，但發熱，雖脈浮數，亦可與大承氣湯下之。浮爲熱客于氣，數爲熱客于血，下之，邪熱去，而浮數之脈，俱當解。若下後，數脈去而脈但浮，則是榮血間熱倂于衛氣間也，當爲邪氣獨留，心中則飢，邪熱不殺穀，潮熱發渴之證。此下之後，浮脈去而數不解，則是衛氣間熱合于榮血間也，熱氣合倂，迫血下行，胃虛脇熱，消穀善飢。血至下焦，若大便利者，下血乃愈。若六七日不大便，則血不得行，畜積于下爲瘀血，與抵當湯以下去之。）</small>

- NOO: ZZ
  TXT: 若脈數不解，而下不止，必脇熱而便膿血也。 <small>（下後，脈數不解，而不大便者，是熱不得泄，畜血于下，爲瘀血也。若下後，脈數不解而下利不止者，爲熱得下泄，迫血下行，必便膿血。）</small>

- NOO: ZZ
  TXT: 傷寒，發汗已，身目爲黃，所以然者，以寒濕在裏，不解故也。以爲不可下也，於寒濕中求之。 <small>（《金匱要略》曰：黃家所起，從濕得之。汗出熱去，則不能發黃。發汗已，身目爲黃者，風氣去濕氣在也。脾惡濕，濕氣內着，脾色外奪者，身目爲黃。若瘀血在裏發黃者，則可下。此以寒濕在裏，故不可下，當從寒濕法治之。）</small>

- NOO: ZZ
  TXT: 傷寒七八日，身黃如橘子色，小便不利，腹微滿者，茵蔯蒿湯主之。[四十二] <small>（當熱甚之時，身黃如橘子色，是熱毒發泄於外。《內經》曰：膀胱者，津液藏焉，氣化則能出。小便不利，小腹滿者，熱氣甚于外而津液不得下行也，與茵蔯湯，利小便，退黃逐熱。）</small>

- NOO: ZZ
  TXT: 傷寒身黃發熱者，梔子蘖皮湯主之。[四十三] <small>（傷寒身黃，胃有瘀熱，當須下去之。此以發熱，爲熱未實，與梔子蘖皮湯解散之。）</small>

- NOO: CP
  TXT: 梔子蘖皮湯方

- NOO: S2
  TXT: 梔子 <small>（壹拾伍箇，苦寒）</small>  甘草 <small>（壹兩，甘平）</small>  黃蘖 <small>（貳兩）</small>

- NOO: S2
  TXT: 右參味，以水肆升，煑取壹升半，去滓，分溫再服。

- NOO: ZZ
  TXT: 傷寒瘀熱在裏，身必發黃，麻黃連軺赤小豆湯主之。[四十四] <small>（濕熱相交，民多病癉。癉，黃也。傷寒爲寒濕在表，發黃爲瘀熱在裏，與麻黃連軺赤小豆湯除熱散濕。）</small>

- NOO: CP
  TXT: 麻黃連軺赤小豆湯方

- NOO: S2
  TXT: 麻黃 <small>（貳兩，甘溫，去節）</small>  赤小豆 <small>（壹升，甘平）</small>  連軺 <small>（貳兩，連翹房也，苦寒）</small>  杏仁 <small>（肆拾箇，甘溫，去皮尖）</small>  大棗 <small>（拾貳枚，甘溫）</small>  生梓白皮 <small>（壹升，苦寒）</small>  生薑 <small>（貳兩，辛溫，切）</small>  甘草 <small>（貳兩，炙，甘平）</small>{n}<small>（《內經》曰：濕上甚而熱，治以苦溫，佐以甘辛，以汗爲故止。此之謂也。又煎用潦水者，亦取其水味薄，則不助濕氣。）</small>

- NOO: S2
  TXT: 已上捌味，以潦水壹斗，先煑麻黃再沸，去上沫，內諸藥，煑取參升，分溫參服，半日服盡。

- NOO: BB
  TXT: 辨少陽病脈證幷治第九

- NOO: ZZ
  TXT: 少陽之病，口苦、咽乾、目眩也。 <small>（足少陽膽經也。《內經》曰：有病口苦者，名曰膽癉。《甲乙經》曰：膽者中精之府，五臟取決於膽，咽爲之使。少陽之脈，起于目銳眥。少陽受邪，故口苦、咽乾、目眩。）</small>

- NOO: ZZ
  TXT: 少陽中風，兩耳無所聞，目赤，胸中滿而煩者，不可吐下，吐下則悸而驚。 <small>（少陽之脈，起于目眥，走于耳中。其支者，下胸中貫膈。風傷氣，風則爲熱。少陽中風，氣壅而熱，故耳聾，目赤，胸滿而煩。邪在少陽，爲半表半裏，以吐除煩，吐則傷氣，氣虛者悸。以下除滿，下則亡血，血虛者驚。）</small>

- NOO: ZZ
  TXT: 傷寒，脈弦細，頭痛，發熱者，屬少陽。少陽不可發汗，發汗則讝語。此屬胃，胃和則愈，胃不和，則煩悸。 <small>（《經》曰：三部俱弦者，少陽受病。脈細者，邪漸傳裏，雖頭痛、發熱，爲表未解。以邪客少陽，爲半在表半在裏，則不可發汗，發汗亡津液，胃中乾燥。少陽之邪，因傳入胃，必發讝語，當與調胃承氣湯下之，胃和則愈。不下，則胃爲少陽木邪干之，故煩而悸。）</small>

- NOO: ZZ
  TXT: 本太陽病不解，轉入少陽者，脇下鞕滿，乾嘔不能食，往來寒熱，尙未吐下，脈沉緊者，與小柴胡湯。[一] <small>（太陽轉入少陽，是表邪入于裏。脇下鞕滿，不能食，往來寒熱者，邪在半表半裏之間。若已經吐下，脈沉緊者，邪陷入腑爲裏實。尙未經吐下，而脈沉緊爲傳裏，雖深未全入府，外猶未解也，與小柴胡湯以和解之。）</small>

- NOO: ZZ
  TXT: 若已吐、下、發汗、溫鍼，讝語，柴胡湯證罷，此爲壞病，知犯何逆，以法治之。 <small>（少陽之邪，在表裏之間，若妄吐、下、發汗、溫鍼，損耗津液，胃中乾燥，木邪干胃，必發讝語。若柴胡證不罷者，則不爲逆；柴胡證罷者，壞病也。詳其因何治之逆，以法救之。）</small>

- NOO: ZZ
  TXT: 三陽合病，脈浮大，上關上，但欲眠睡，目合則汗。 <small>（關脈，以候少陽之氣，太陽之脈浮，陽明之脈大。脈浮大，上關上，知三陽合病。膽熱則睡，少陰病且欲眠睡，目合則無汗，以陰不得有汗。但欲眠睡，目合則汗，知三陽合病，膽有熱也。）</small>

- NOO: ZZ
  TXT: 傷寒六七日，無大熱，其人躁煩者，此爲陽去入陰故也。 <small>（表爲陽，裏爲陰。邪在表則外有熱。六七日，邪氣入裏之時，外無大熱，內有躁煩者，表邪傳裏也，故曰陽去入陰。）</small>

- NOO: ZZ
  TXT: 傷寒三日，三陽爲盡，三陰當受邪。其人反能食而不嘔，此爲三陰不受邪也。 <small>（傷寒四日，表邪傳裏，裏不和，則不能食而嘔；今反能食而不嘔，是邪不傳陰，但在陽也。）</small>

- NOO: ZZ
  TXT: 傷寒三日，少陽脈小者，欲已也。 <small>（《內經》曰：大則邪至，小則平。傷寒三日，邪傳少陽，脈當弦緊；今脈小者，邪氣微而欲已也。）</small>

- NOO: ZZ
  TXT: 少陽病，欲解時，從寅至辰上。 <small>（《內經》曰：陽中之少陽，通于春氣。寅、卯、辰，少陽木王之時。）</small>

- NOO: OO
  TXT: 釋音

- NOO: ZZ
  TXT: 廁<small>（初吏切圊溷也）{n}瘕(音假腹中久病）{n}疸(音旦黃病）{n}憒(古對切心亂也）{n}怵(勅律切恐也）{n}愓(音踢敬也又憂懼也）{n}癉(丁賀切勞病也）</small>

- NOO: AA
  TXT: 註解傷寒論卷第六 <small>（仲景全書第十六）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨太陰脈證幷治第十

- NOO: ZZ
  TXT: 太陰之爲病，腹滿而吐，食不下，自利益甚，時腹自痛。若下之，必胸下結鞕。 <small>（太陰爲病，陽邪傳裏也。太陰之脈，布胃中，邪氣壅而爲腹滿。上不得降者，嘔吐而食不下，下不得上者，自利益甚，時腹自痛。陰寒在內而爲腹痛者，則爲常痛。此陽邪干裏，雖痛而亦不常痛，但時時腹自痛也。若下之，則陰邪留於胸下爲結鞕。《經》曰；：病發於陰，而反下之，因作痞。）</small>

- NOO: ZZ
  TXT: 太陰中風，四肢煩疼，陽微陰澁而長者，爲欲愈。 <small>（太陰，脾也，主營四末。太陰中風，四肢煩疼者，風淫末疾也。表邪少則微，裏向和則澁而長。長者陽也，陰病見陽脈則生，以陰得陽則解，故云欲愈。）</small>

- NOO: ZZ
  TXT: 太陰病欲解時，從亥至丑上。 <small>（脾爲陰主，王於丑、亥、子，向王，故云：解時。）</small>

- NOO: ZZ
  TXT: 太陰病，脈浮者，可發汗，宜桂枝湯。[一] <small>（《經》曰：浮爲在表，沉爲在裏。太陰病脈浮者，邪在經也。故當汗散之。）</small>

- NOO: ZZ
  TXT: 自利不渴者，屬太陰，以其臟有寒故也。當溫之，宜服四逆輩。[二] <small>（自利而渴者，屬少陰，爲寒在下焦。自利不渴者，屬太陰，爲寒在中焦，與四逆等湯，以溫其臟。）</small>

- NOO: ZZ
  TXT: 傷寒脈浮而緩，手足自溫者，繫在太陰。太陰當發身黃。若小便自利者，不能發黃。至七八日，雖暴煩，下利日十餘行，必自止，以脾家實，腐穢當去故也。 <small>（太陰病至七八日，大便鞕者，爲太陰入腑，傳于陽明也。今至七八日，暴煩，下利十餘行者，脾家實，腐穢去也。下利煩躁者死。此以脾氣和，逐邪下泄，故雖暴煩，下利日十餘行，而利必自止。）</small>

- NOO: ZZ
  TXT: 本太陽病，醫反下之，因爾腹滿時痛者，屬太陰也，桂枝加芍藥湯主之。[三] <small>（表邪未罷，醫下之，邪因乘虛傳于太陰，裏氣不和，故腹滿時痛，與桂枝湯以解表，加芍藥以和裏。）</small>

- NOO: ZZ
  TXT: 大實痛者，桂枝加大黃湯主之。 <small>（大實大滿，自可除下之，故加大黃以除大實。）</small>

- NOO: ZZ
  TXT: 太陰爲病，脈弱，其人續自便利，設當行大黃芍藥者，宜減之，以其人胃氣弱，易動故也。 <small>（腹滿痛者，太陰病也。脈弱，其人續自便利，則邪雖在裏，未成大實。欲與大黃、芍藥攻滿痛者，宜少與之，以胃氣尙弱，易爲動利也。）</small>

- NOO: BB
  TXT: 辨少陰病脈證幷治第十一

- NOO: ZZ
  TXT: 少陰之爲病，脈微細，但欲寐也。 <small>（少陰爲病，脈微細，爲邪氣傳裏深也。衛氣行於陽則寤，行於陰則寐。邪傳少陰，則氣行於陰而不行於陽，故但欲寐。）</small>

- NOO: ZZ
  TXT: 少陰病，欲吐不吐，心煩，但欲寐，五六日，自利而渴者，屬少陰也，虛故引水自救。若小便色白者，少陰病形悉具。小便白者，以下焦虛有寒，不能制水，故令色白也。 <small>（欲吐不吐，心煩者，表邪傳裏也。若腹滿痛，則屬太陰。此但欲寐，則知屬少陰。五六日，邪傳少陰之時，自利不渴者，寒在中焦，屬太陰。此自利而渴，爲寒在下焦，屬少陰。腎虛水燥，渴欲引水自救，下焦虛寒，不能制水，小便色白也。《經》曰：下利欲飮水者，以有熱故也。此下利雖渴，然以小便色白，明非裏熱，不可不察。）</small>

- NOO: ZZ
  TXT: 病人脈陰陽俱緊，反汗出者，亡陽也，此屬少陰，法當咽痛，而復吐利。 <small>（脈陰陽俱緊，爲少陰傷寒，法當無汗；反汗出者，陽虛不固也，故云；亡陽，以無陽陰獨，是屬少陰，《內經》曰：邪客少陰之絡，令人嗌痛，不可內食。少陰寒甚，是當咽痛而復吐利。）</small>

- NOO: ZZ
  TXT: 少陰病，欬而下利讝語者，被火氣劫故也，小便必難，以强責少陰汗也。 <small>（欬而下利，裏寒而亡津液也，反以火劫，强責少陰汗者，津液內竭，加火氣煩之，故讝語、小便難也。）</small>

- NOO: ZZ
  TXT: 少陰病，脈細沉數，病爲在裏，不可發汗。 <small>（少陰病，始得之，反發熱脈沉者，爲邪在經，可與麻黃附子細辛湯發汗。此少陰病，脈細沉數，爲病在裏，故不可發汗。）</small>

- NOO: ZZ
  TXT: 少陰病，脈微，不可發汗，亡陽故也。陽已虛，尺脈弱濇者，復不可下之。 <small>（脈微爲亡陽表虛，不可發汗，脈弱濇爲亡陽裏虛，復不可下。）</small>

- NOO: ZZ
  TXT: 少陰病脈緊，至七八日，自下利，脈暴微，手足反溫，脈緊反去者，爲欲解也，雖煩下利，必自愈。 <small>（少陰病，脈緊者，寒甚也。至七八日傳經盡，欲解之時，自下利，脈暴微者，寒氣得泄也。若陰寒勝正，陽虛而泄者，則手足厥，而脈緊不去。今手足反溫，脈緊反去，知陽氣復，寒氣去，故爲欲解。下利煩燥者逆，此正勝邪微，雖煩下利，必自止。）</small>

- NOO: ZZ
  TXT: 少陰病，下利，若利自止，惡寒而踡臥，手足溫者，可治。 <small>（少陰病下利，惡寒，踡臥，寒極而陰勝也。利自止，手足溫者，裏和陽氣得復，故爲可治。）</small>

- NOO: ZZ
  TXT: 少陰病，惡寒而踡，時自煩，欲去衣被者，可治。 <small>（惡寒而踡，陰寒甚也。時時自煩，欲去衣被，爲陽氣得復，故云：可治。）</small>

- NOO: ZZ
  TXT: 少陰中風，脈陽微陰浮者，爲欲愈。 <small>（少陰中風，陽脈當浮，而陽脈微者，表邪緩也。陰脈當沉，而陰脈浮者，裏氣和也。陽中有陰，陰中有陽，陰陽調和，故爲欲愈。）</small>

- NOO: ZZ
  TXT: 少陰病欲解時，從子至寅上。 <small>（陽生于子，子爲一陽，丑爲二陽，寅爲三陽，少陰解于此者，陰得陽則解也。）</small>

- NOO: ZZ
  TXT: 少陰病，吐利，手足不逆冷，反發熱者，不死。脈不至，灸少陰七壯。 <small>（《經》曰：少陰病，吐利躁煩四逆者，死。吐利，手足不厥冷者，則陽氣不衰，雖反發熱，不死。脈不至者，吐利，暴虛也。灸少陰七壯，以通其脈。）</small>

- NOO: ZZ
  TXT: 少陰病，八九日，一身手足盡熱者，以熱在膀胱，必便血也。 <small>（膀胱，太陽也。少陰太陽爲表裏。少陰病至八九日，寒邪變熱，復傳太陽。太陽爲諸陽主氣，熱在太陽，故一身手足盡熱。太陽經多血少氣，爲熱所乘，則血散下行，必便血也。）</small>

- NOO: ZZ
  TXT: 少陰病，但厥無汗，而强發之，必動其血，未知從何道出，或從口鼻，或從目出，是名下厥上竭，爲難治。 <small>（但厥無汗，熱行於裏也，而强發汗，虛其經絡，熱乘經虛，迫血妄行，從虛而出，或從口鼻，或從目出，諸厥者，皆屬于下，但厥爲下厥，血亡于上爲上竭，傷氣損血，邪甚正虛，故爲難治。）</small>

- NOO: ZZ
  TXT: 少陰病，惡寒身踡而利，手足逆冷者，不治。 <small>（《針經》曰：多熱者易已，多寒者難治。此內外寒極，純陰無陽，故云不治。）</small>

- NOO: ZZ
  TXT: 少陰病，吐利，躁煩，四逆者，死。 <small>（吐利者，寒甚于裏。四逆者，寒甚于表。躁煩則陽氣欲絶，是知死矣。）</small>

- NOO: ZZ
  TXT: 少陰病，下利止而頭眩，時時自冒者，死。 <small>（下利止，則水穀竭，眩冒則陽氣脫，故死。）</small>

- NOO: ZZ
  TXT: 少陰病，四逆惡寒而身踡，脈不至，不煩而躁者，死。 <small>（四逆惡寒而身踡，則寒甚。脈不至則眞氣絶。煩，熱也。躁，亂也。若憤躁之躁，從煩至躁，爲熱來有漸則猶可。不煩而躁，是氣欲脫而爭也。譬猶燈將減而暴明，其能久乎。）</small>

- NOO: ZZ
  TXT: 少陰病，六七日，息高者，死。 <small>（腎爲生氣之源，呼吸之門。少陰病六七日不愈而息高者，生氣斷絶也。）</small>

- NOO: ZZ
  TXT: 少陰病，脈微細沉，但欲臥，汗出不煩，自欲吐，至五六日，自利，復煩躁，不得臥寐者，死。 <small>（陰氣方盛，至五六日傳經盡，陽氣得復則愈。反更自利，煩躁，不得臥寐，則正氣弱，陽不能復，病勝藏，故死。）</small>

- NOO: ZZ
  TXT: 少陰病，始得之，反發熱，脈沉者，麻黃附子細辛湯主之。[一] <small>（少陰病，當無熱，惡寒，反發熱者，邪在表也。雖脈沉，以始得，則邪氣未深，亦當溫劑發汗以散之。）</small>

- NOO: CP
  TXT: 麻黃附子細辛湯方

- NOO: S2
  TXT: 麻黃 <small>（貳兩，去節，甘熱）</small>  細辛 <small>（貳兩，辛熱）</small>  附子 <small>（壹枚，炮，去皮，破捌片，辛熱）</small>{n}<small>（《內經》曰：寒淫於內，治以甘熱，佐以苦辛，以辛潤之。麻黃之甘，以解少陰之寒。細辛、附子之辛，以溫少陰之經。）</small>

- NOO: S2
  TXT: 右參味，以水壹斗，先煑麻黃，減貳升，去上沫，內藥，煑取參升，去滓，溫服壹升，日參服。

- NOO: ZZ
  TXT: 少陰病，得之二三日，麻黃附子甘草湯[二]，發微汗，以二三日無證，故微發汗也。 <small>（二三日，邪未深也。旣無吐利厥逆諸裏證，則可與麻黃附子甘草湯，微汗以散之。）</small>

- NOO: CP
  TXT: 麻黃附子甘草湯方

- NOO: S2
  TXT: 麻黃 <small>（貳兩，去節）</small>  甘草 <small>（貳兩，炙）</small>  附子 <small>（壹枚，炮，去皮）</small>{n}<small>（麻黃、甘草之甘，以散表寒，附子之辛，以溫經氣。）</small>

- NOO: S2
  TXT: 右參味，以水柒升，先煑麻黃壹兩沸，去上沫，內諸藥，煑取參升，去滓，溫服壹升，日參服。

- NOO: ZZ
  TXT: 少陰病，得之二三日以上，心中煩，不得臥，黃連阿膠湯主之。[三] <small>（《脈經》曰：風傷陽，寒傷陰。少陰受病，則得之于寒，二三日已上，寒極變熱之時，熱煩于內，心中煩，不得臥也。與黃連阿膠湯，扶陰散熱。）</small>

- NOO: CP
  TXT: 黃連阿膠湯方

- NOO: S2
  TXT: 黃連 <small>（肆兩，苦寒）</small>  黃芩 <small>（壹，兩，苦寒）</small>  芍藥 <small>（貳兩ㅍ酸平）</small>  鷄子黃 <small>（貳枚，甘溫）</small>  阿膠 <small>（參兩，甘溫）</small>{n}<small>（陽有餘，以苦除之，黃芩、黃連之苦，以除熱。陰不足，以甘補之，鷄黃、阿膠之甘，以補血。酸，收也，泄也，芍藥之酸，收陰氣而泄邪熱。）</small>

- NOO: S2
  TXT: 右五味，以水伍升，先煑參物，取貳升，去滓，內膠烊盡，小冷，內鷄子黃，攪令相得，溫服柒合，日參服。

- NOO: ZZ
  TXT: 少陰病，得之一二日，口中和，其背惡寒者，當灸之，附子湯主之。[四] <small>（少陰客熱，則口燥舌乾而渴。口中和者，不苦不燥，是無熱也。背爲陽，背惡寒者，陽氣弱，陰氣勝也。《經》曰：無熱惡寒者，發於陰也。灸之，助陽消陰。與附子湯，溫經散寒。）</small>

- NOO: CP
  TXT: 附子湯方

- NOO: S2
  TXT: 附子 <small>（貳枚，破八片，去皮，辛熱）</small>  茯苓 <small>（參兩，甘平）</small>  人參 <small>（貳兩，甘溫）</small>  白朮 <small>（肆兩，甘溫）</small>  芍藥 <small>（參兩，酸平）</small>{n}<small>（辛以散之，附子之辛以散寒。甘以緩之，茯苓、人參、白朮之甘以補陽。酸以收之，芍藥之酸以扶陰。所以然者，偏陰偏陽則爲病，火欲實，水當平之，不欲偏勝也。）</small>

- NOO: S2
  TXT: 右伍味，以水捌升，煑取參升，去滓，溫服壹升，日參服。

- NOO: ZZ
  TXT: 少陰病，身體痛，手足寒，骨節痛，脈沉者，附子湯主之。[五] <small>（少陰腎水而主骨節，身體疼痛，支冷，脈沉者，寒成於陰也。身疼骨痛，若脈浮，手足熱，則可發汗。此手足寒，脈沉，故當與附子湯溫經。）</small>

- NOO: ZZ
  TXT: 少陰病，下利便膿血者，桃花湯主之。[六] <small>（陽病下利便膿血者，恊熱也。少陰病下利便膿血者，下焦不約而裏寒也。與桃花湯，固下散寒。）</small>

- NOO: CP
  TXT: 桃花湯方

- NOO: S2
  TXT: 赤石脂 <small>（壹斤，壹半全用，壹半篩末，甘溫）</small>  乾薑 <small>（壹兩，辛熱）</small>  粳米 <small>（壹升，甘平）</small>{n}<small>（濇可去脫，赤石脂之濇，以固腸胃。辛以散寒，乾薑之辛，以散裏寒。粳米之甘以補正氣。）</small>

- NOO: S2
  TXT: 右參味，以水柒升，煑米令熟，去滓，溫服柒合，內赤石脂末，方寸匕，日參服。若壹服愈，餘勿服。

- NOO: ZZ
  TXT: 少陰病，二三日至四五日，腹痛，小便不利，下利不止便膿血者，桃花湯主之。[七] <small>（二三日以至四五日，寒邪入裏深也。腹痛者，裏寒也。小便不利者，水穀不別也。下利不止，便膿血者，腸胃虛弱下焦不固也。與桃花湯，固腸止利也。）</small>

- NOO: ZZ
  TXT: 少陰病，下痢便膿血者，可刺。 <small>（下焦血氣留聚，腐化則爲膿血。刺之，以利下焦，宣通血氣。）</small>

- NOO: ZZ
  TXT: 少陰病，吐利，手足厥冷，煩躁欲死者，吳茱萸湯主之。[八] <small>（吐利手足厥冷，則陰寒氣甚。煩躁欲死者，陽氣內爭。與吳茱萸湯，助陽散寒。）</small>

- NOO: ZZ
  TXT: 少陰病，下痢，咽痛，胸滿心煩者，猪膚湯主之。[九] <small>（少陰之脈，從腎上貫肝膈，入肺中，則循喉嚨。其支別者，從肺出，絡心注胸中。邪自陽經傳于少陰，陰虛客熱，下利，咽痛、胸滿、心煩也，與猪膚湯，調陰散熱。）</small>

- NOO: CP
  TXT: 猪膚湯方

- NOO: S2
  TXT: 猪膚 <small>（壹斤，甘寒）</small>{n}<small>（猪，水畜也，其氣先入腎。少陰客熱，是以猪膚解之。加白蜜以潤燥除煩，白粉以益氣斷利。）</small>

- NOO: S2
  TXT: 右壹味，以水壹斗，煑取伍升，去滓，加白蜜壹升，白粉伍合，熬香，和相得，溫分六服。

- NOO: ZZ
  TXT: 少陰病，二三日咽痛者，可與甘草湯[十]。不差者，與桔梗湯。[十] <small>（陽邪傳于少陰，邪熱爲咽痛，服甘草湯則差。若寒熱相搏爲咽痛者，服甘草湯，若不差，與桔梗湯，以和少陰之氣。）</small>

- NOO: CP
  TXT: 甘草湯方

- NOO: S2
  TXT: 甘草 <small>（貳兩）</small>

- NOO: S2
  TXT: 右壹味，以水參升，煑取壹升半，去滓，溫服柒合，日貳服。

- NOO: CP
  TXT: 桔梗湯方

- NOO: S2
  TXT: 桔梗 <small>（壹兩，辛甘，微溫）</small>  甘草 <small>（貳兩，甘平）</small>{n}<small>（桔梗辛溫以散寒，甘草味甘平以除熱，甘梗相合，以調寒熱。）</small>

- NOO: S2
  TXT: 右貳味，以水參升，煑取壹升，去滓，分溫再服。

- NOO: ZZ
  TXT: 少陰病，咽中傷，生瘡，不能語言，聲不出者，苦酒湯主之。[十一] <small>（熱傷於絡，則經絡乾燥，使咽中傷，生瘡，不能言語，聲不出者，與苦酒湯，以解絡熱，愈咽瘡。）</small>

- NOO: CP
  TXT: 苦酒湯方

- NOO: S2
  TXT: 半夏 <small>（洗，破，如棗核大，拾肆枚，辛溫）</small>  鷄子 <small>（壹枚，去黃，內上苦酒著鷄子殼中，甘微寒）</small>{n}<small>（辛甘散之，半夏之辛，以發音聲。甘以緩之，鷄子之甘，以緩咽痛。酸以收之，苦酒之酸，以斂咽瘡。）</small>

- NOO: S2
  TXT: 右貳味，內半夏，著苦酒中，以鷄子殼，置刀鐶中，安火上，令三沸，去滓，少少含嚥之。不差，更作三劑。

- NOO: ZZ
  TXT: 少陰病，咽中痛，半夏散及湯主之。[十二] <small>（甘草湯，主少陰客熱咽痛。桔梗湯，主少陰寒熱相搏咽痛。半夏散及湯，主少陰客寒咽痛也。）</small>

- NOO: CP
  TXT: 半夏散及湯方

- NOO: S2
  TXT: 半夏 <small>（洗，辛溫）</small>  桂枝 <small>（去皮，辛熱）</small>  甘草 <small>（炙，甘平，已上各等分）</small>{n}<small>（《內經》曰：寒淫所勝，平以辛熱，佐以甘苦。半夏、桂枝之辛，以散經寒。甘草之甘，以緩正氣。）</small>

- NOO: S2
  TXT: 已上參味，各別搗篩已，合治之，白飮和，服方寸匕，日參服。若不能散服者，以水壹升，煎柒沸，內散兩方寸匕，更煎參沸，下火，令小冷，少少嚥之。

- NOO: ZZ
  TXT: 少陰病，下利，白通湯主之。[十三] <small>（少陰主水。少陰客寒，不能制水，故自利也。白通湯溫裏散寒。）</small>

- NOO: CP
  TXT: 白通湯方

- NOO: S2
  TXT: 蔥白 <small>（肆莖，辛溫）</small>  乾薑 <small>（壹兩，辛熱）</small>  附子 <small>（壹枚，生用，去皮，破捌片ㅍ辛熱）</small>{n}<small>（《內經》曰：腎苦燥，急食辛以潤之。蔥白之辛，以通陽氣。薑附之辛，以散陰寒。）</small>

- NOO: S2
  TXT: 右參味，以水參升，煑取壹升，去滓，分溫再服。

- NOO: ZZ
  TXT: 少陰病，下利脈微者，與白通湯。利不止，厥逆無脈，乾嘔煩者，白通加猪膽汁湯主之[十四]。服湯脈暴出者死，微續者生。 <small>（少陰病，下利，脈微，爲寒極陰勝，與白通湯復陽散寒。服湯利不止，厥逆無脈，乾嘔煩者，寒氣太甚，內爲格拒，陽氣逆亂也，與白通湯加猪膽汁湯以和之。《內經》曰：逆而從之，從而逆之。又曰：逆者正治，從者反治。此之謂也。服湯脈暴出者，正氣因發泄而脫也，故死；脈微續者，陽氣漸復也，故生。）</small>

- NOO: CP
  TXT: 白通加猪膽汁方

- NOO: S2
  TXT: 蔥白 <small>（肆莖）</small>  乾薑 <small>（壹兩）</small>  附子 <small>（壹枚，生，去皮，破捌片）</small>  人尿 <small>（伍合，醎寒）</small>  猪膽汁 <small>（壹合，苦寒）</small>{n}<small>（《內經》曰：若調寒熱之逆，冷熱必行，則熱物冷服，下嗌之後，冷體旣消，熱性便發，由是病氣隨愈，嘔噦皆除，情且不違，而致大益。此和人尿、猪膽汁鹹苦寒物于白通湯熱劑中，要其氣相從，則可以去格拒之寒也。）</small>

- NOO: S2
  TXT: 已上參味，以水參升，煑取壹升，去滓，內膽汁、人尿，和令相得，分溫再服，若無膽亦可用。

- NOO: ZZ
  TXT: 少陰病，二三日不已，至四五日，腹痛，小便不利，四肢沉重疼痛，自下利者，此爲有水氣，其人或欬，或小便利，或下利，或嘔者，眞武湯主之。[十五] <small>（少陰病二三日，則邪氣猶淺，至四五日邪氣已深。腎主水，腎病不能制水，水飮停爲水氣。腹痛者，寒濕內甚也。四肢沉重疼痛，寒濕外甚也。小便不利，自下利者，濕勝而水穀不別也。《內經》曰：濕勝則濡泄。與眞武湯，益陽氣散寒濕。）</small>

- NOO: CP
  TXT: 眞武湯方

- NOO: S2
  TXT: 茯苓 <small>（參兩，甘平）</small>  芍藥 <small>（參兩，酸平）</small>  生薑 <small>（參兩，切，辛溫）</small>  白朮 <small>（貳兩，甘溫）</small>  附子 <small>（壹枚，炮，去皮，破捌片，辛熱）</small>{n}<small>（脾惡濕，甘先入脾。茯苓、白朮之甘，以益脾逐水。寒淫所勝，平以辛熱。濕淫所勝，佐以酸平。附子、芍藥、生薑之酸辛，以溫經散濕。）</small>

- NOO: S2
  TXT: 右伍味，以水捌升，煑取參升，去滓，溫服柒合，日參服。後加減法。

- NOO: ZZ
  TXT: 若欬者，加五味子半升，細辛、乾薑各壹兩。 <small>（氣逆欬者，五味子之酸，以收逆氣。水寒相搏則欬，細辛、乾薑之辛，以散水寒。）</small>

- NOO: ZZ
  TXT: 若小便利者，去茯苓。 <small>（小便利，則無伏水，故去茯苓。）</small>

- NOO: ZZ
  TXT: 若下利者，去芍藥，加乾薑貳兩。 <small>（芍藥之酸泄氣，乾薑之辛散寒。）</small>

- NOO: ZZ
  TXT: 若嘔者，去附子，加生薑，足前成半斤。 <small>（氣逆則嘔，附子補氣，生薑散氣。《千金》曰：嘔家多服生薑。此爲嘔家勝藥。）</small>

- NOO: ZZ
  TXT: 少陰病，下利淸穀，裏寒外熱，手足厥逆，脈微欲絶，身反不惡寒，其人面赤色，或腹痛，或乾嘔，或咽痛，或利止，脈不出者，通脈四逆湯主之。[十六] <small>（下利淸穀，手足厥逆，脈微欲絶，爲裏寒。身熱，不惡寒，面色赤爲外熱。此陰甚于內，格陽於外，不相通也，與通脈四逆湯，散陰通陽。）</small>

- NOO: CP
  TXT: 通脈四逆湯方

- NOO: S2
  TXT: 甘草 <small>（貳兩，炙）</small>  附子 <small>（大者壹枚，生用，去皮，破捌片）</small>  乾薑 <small>（參兩，强人可肆兩）</small>

- NOO: S2
  TXT: 右參味，以水參升，煑取壹升貳合，去滓，分溫再服。其脈卽出者愈。

- NOO: ZZ
  TXT: 面色赤者，加蔥玖莖。 <small>（蔥味辛，以通陽氣。）</small>

- NOO: ZZ
  TXT: 腹中痛者，去蔥，加芍藥貳兩。 <small>（芍藥之酸，通寒利腹中痛，爲氣不通也。）</small>

- NOO: ZZ
  TXT: 嘔者，加生薑貳兩。 <small>（辛以散之，嘔爲氣不散也。）</small>

- NOO: ZZ
  TXT: 咽痛者，去芍藥，加桔梗壹兩。 <small>（咽中如結，加桔梗則能散之。）</small>

- NOO: ZZ
  TXT: 利止脈不出者，去桔梗，加人參貳兩。 <small>（利止脈不出者，亡血也，加人參以補之。《經》曰：脈微而利，亡血也。四逆加人參湯主之，久病皆與方相應者，乃可服之。）</small>

- NOO: ZZ
  TXT: 少陰病，四逆，其人或欬，或悸，或小便不利，或腹中痛，或泄利下重者，四逆散主之。[十七] <small>（四逆者，四肢不溫也。傷寒邪在三陽，則手足必熱。傳到太陰，手足自溫。至少陰則邪熱漸深，故四肢逆而不溫也。及至厥陰，則手足厥冷，是又甚於逆。四逆散傳陰之熱也。）</small>

- NOO: CP
  TXT: 四逆散方

- NOO: S2
  TXT: 甘草 <small>（炙，甘平）</small>  枳實 <small>（破，水漬，炙乾，苦寒）</small>  柴胡 <small>（苦寒）</small>  芍藥 <small>（酸微寒）</small>{n}<small>（《內經》曰：熱淫於內，佐以甘苦，以酸收之，以苦發之。枳實，甘草之苦，以泄裏熱。芍藥之酸，以收陰氣。柴胡之苦，以發表熱。）</small>

- NOO: S2
  TXT: 右肆味，各拾分，搗篩，白飮和，服方寸匕，日參服。

- NOO: ZZ
  TXT: 欬者，加五味子、乾薑各伍分，幷主下痢。 <small>（肺寒氣逆則欬。五味子之酸，收逆氣。乾薑之辛，散肺寒。幷主下痢者，肺與大腸爲表裏，上欬下痢，治則頗同。）</small>

- NOO: ZZ
  TXT: 悸者，加桂枝伍分。 <small>（悸者，氣虛而不能通行，心下築築然悸動也。桂，猶圭也。引導陽氣，若熱以使。）</small>

- NOO: ZZ
  TXT: 小便不利者，加茯苓伍分。 <small>（茯苓味甘而淡，用以滲泄。）</small>

- NOO: ZZ
  TXT: 腹中痛者，加附子壹枚，炮令坼。 <small>（裏虛遇邪則痛，加附子以補虛。）</small>

- NOO: ZZ
  TXT: 泄利下重者，先以水伍升，煑薤白，取參升，去滓，以散參方寸匕，內湯中，煑取壹升半，分溫再服。 <small>（泄利下重者，下焦氣滯也，加薤白以泄氣滯。）</small>

- NOO: ZZ
  TXT: 少陰病，下利六七日，欬而嘔渴，心煩，不得眠者，猪苓湯主之。[十八] <small>（下利不渴者，裏寒也。《經》曰：自利不渴者，屬太陰，以其藏寒故也。此下利嘔渴，知非虛寒。心煩不得眠，知恊熱也。與猪苓湯滲泄小便，分別水穀。《經》曰：復不止，當利其小便。此之謂歟? ）</small>

- NOO: ZZ
  TXT: 少陰病，得之二三日，口燥咽乾者，急下之，宜大承氣湯。[十九] <small>（傷寒傳經五六日，邪傳少陰，則口燥舌乾而渴，爲邪漸深也。今少陰病得之二三日，邪氣未深入之時，便作口燥咽乾者，是邪熱已甚，腎水乾也，急與大承氣湯下之，以全腎也。）</small>

- NOO: ZZ
  TXT: 少陰病，自利淸水，色純靑，心下必痛，口乾燥者，急下之，宜大承氣湯。[二十] <small>（少陰，腎水也。靑，肝色也。自利色靑，爲肝邪乘腎。《難經》曰：從前來者爲實邪。以腎蘊實邪，必心下痛，口乾燥也，與大承氣湯以下實邪。）</small>

- NOO: ZZ
  TXT: 少陰病，六七日，腹脹不大便者，急下之，宜大承氣湯。[二十一] <small>（此少陰入府也，六七日，少陰之邪入府之時，陽明內熱壅甚，腹滿，不大便也。陽明病，土勝腎水則乾，急與大承氣湯下之，以救腎水。）</small>

- NOO: ZZ
  TXT: 少陰病，脈沉者，急溫之，宜四逆湯。[二十二] <small>（旣吐且利，小便復利，而大汗出，下利淸穀，內寒外熱，脈微欲絶者，不云：急溫。此少陰病脈沉而云急溫者，彼雖寒甚，然而證已形見於外，治之則有成法。此初頭脈沉，未有形證，不知邪氣所之，將發何病，是急與四逆湯溫之。）</small>

- NOO: ZZ
  TXT: 少陰病，飮食入口則吐，心中溫溫欲吐，復不能吐，始得之，手足寒，脈弦遲者，此胸中實，不可下也，當吐之。若膈上有寒飮，乾嘔者，不可吐也，急溫之，宜四逆湯。[二十二] <small>（傷寒表邪傳裏，至於少陰。少陰之脈，從肺出，絡心注胸中。邪旣留於胸中而不散者，飮食入口則吐，心中溫溫欲吐，陽氣受於胸中，邪旣留於胸中，則陽氣不得宣發於外，是以始得之，手足寒，脈弦遲，此是胸中實，不可下，而當吐。其膈上有寒飮，亦使人心中溫溫而手足寒，吐則物出，嘔則物不出，吐與嘔別焉。胸中實，則吐而物出。若膈上有寒飮，則但乾嘔而不吐也，此不可吐，可與四逆湯以溫其膈。）</small>

- NOO: ZZ
  TXT: 少陰病，下利，脈微濇，嘔而汗出，必數更衣。反少者，當溫其上。灸之。 <small>（脈微爲亡陽，澁爲亡血。下利嘔而汗出，亡陽亡血也。津液不足，裏有虛寒，必數更衣。反少者，溫其上，以助其陽也，灸之以消其陰。）</small>

- NOO: BB
  TXT: 辨厥陰病脈證幷治第十二

- NOO: ZZ
  TXT: 厥陰之爲病，消渴，氣上撞心，心中疼熱，饑而不欲食，食則吐蚘，下之利不止。 <small>（邪傳厥陰，則熱已深也。邪自太陽傳至太陰，則腹滿而嗌乾，未成渴也。邪至少陰者，口燥舌乾而渴，未成消也。至厥陰成消渴者，熱甚能消水故也。飮水多而小便少者，謂之消渴。木生於火，肝氣通心，厥陰客熱，氣上撞心，心中疼熱。傷寒六七日，厥陰受病之時，爲傳經盡，則當入府，胃虛客熱，饑不欲食，蚘在胃中，無食則動，聞食嗅而出，得食吐蚘，此熱在厥陰經也。若便下之，虛其胃氣，厥陰木邪相乘，必吐下不止。）</small>

- NOO: ZZ
  TXT: 厥陰中風，脈微浮，爲欲愈。不浮，爲未愈。 <small>（《經》曰：陰病見陽脈而生，浮者陽也。厥陰中風，脈微浮，爲邪氣還表，向汗之時，故云：欲愈。）</small>

- NOO: ZZ
  TXT: 厥陰病，欲解時，從丑至卯上。 <small>（厥陰，木也，王於卯、丑、寅，向王，故爲解時。）</small>

- NOO: ZZ
  TXT: 厥陰病，渴欲飮水者，少少與之，愈。 <small>（邪至厥陰，爲傳經盡，欲汗之時，渴欲得水者，少少與之，胃氣得潤則愈。）</small>

- NOO: ZZ
  TXT: 諸四逆厥者，不可下之，虛家亦然。 <small>（四逆者，四肢不溫也。厥者，手足冷也。皆陽氣少而陰氣多，故不可下，虛家亦然。下之是爲重虛，《金匱玉函》曰：虛者十補，勿一瀉之。）</small>

- NOO: ZZ
  TXT: 傷寒先厥，後發熱而利者，必自止。見厥復利。 <small>（陰氣勝，則厥逆而利。陽氣復，則發熱，利必自止。見厥，則陰氣還勝而復利也。）</small>

- NOO: ZZ
  TXT: 傷寒始發熱六日，厥反九日而利。凡厥利者，當不能食，今反能食者，恐爲除中，食以索餅，不發熱者，知胃氣尙在，必愈，恐暴熱來出而復去也。後三日脈之，其熱續在者，期之旦日夜半愈。所以然者，本發熱六日，厥反九日，復發熱三日，幷前六日，亦爲九日，與厥相應，故期之旦日夜半愈。後三日脈之而脈數，其熱不罷者，此爲熱氣有餘，必發癰膿也。 <small>（始發熱，邪在表也。至六日，邪傳厥陰，陰氣勝者，作厥而利，厥反九日，陰寒氣多，當不能食，而反能食者，恐爲除中。除，去也。中，胃氣也。言邪氣太甚，除去胃氣，胃欲食自救，故暴能食，此欲勝也。食以索餅試之，若胃氣絶，得麪則必發熱。若不發熱者，胃氣尙在也。恐是寒極變熱，因暴熱來而復去，使之能食，非除中也。《金匱要略》曰：病人素不能食，而反暴思之，必發熱。後三日脈之，其熱續在者，陽氣勝也，期之旦日，夜半愈，若旦日不愈，後三日，脈數而熱不罷者，爲熱氣有餘，必發癰膿。《經》曰：數脈不時，則生惡瘡。）</small>

- NOO: ZZ
  TXT: 傷寒脈遲，六七日，而反與黃芩湯徹其熱。脈遲爲寒，今與黃芩湯，復除其熱，腹中應冷，當不能食，今反能食，此名除中，必死。 <small>（傷寒脈遲，六七日，爲寒氣已深，反與黃芩湯寒藥，兩寒相搏，腹中當冷，冷不消穀，則不能食。反能食者，除中也。四時皆以胃氣爲本，胃氣已絶，故云：必死。）</small>

- NOO: ZZ
  TXT: 傷寒先厥後發熱，下利必自止，而反汗出，咽中痛者，其喉爲痺。發熱無汗而利必自止，若不止，必便膿血。便膿血者，其喉不痺。 <small>（傷寒先厥而利，陰寒氣勝也。寒極變熱後發熱，下利必自止，而反汗出，咽中痛，其喉爲痺者，熱氣上行也。發熱無汗而利必自止，利不止，必便膿血者，熱氣下行也。熱氣下而不上，其喉亦不痺也。）</small>

- NOO: ZZ
  TXT: 傷寒一二日，至四五日而厥者，必發熱，前熱者，後必厥，厥深者，熱亦深，厥微者，熱亦微，厥應下之，而反發汗者，必口傷爛赤。 <small>（前厥後發熱者，寒極生熱也。前熱後厥者，陽氣內陷也。厥深熱深，厥微熱微，隨陽氣陷之深淺也。熱之伏深，必須下去之，反發汗者，引熱上行，必口傷爛赤。《內經》曰：火氣內發，上爲口糜。）</small>

- NOO: ZZ
  TXT: 傷寒病，厥五日，熱亦五日，設六日當復厥，不厥者，自愈。厥終不過五日，以熱五日，故知自愈。 <small>（陰勝則厥，陽勝則熱。先厥五日爲陰勝，至六日陽復勝，熱亦五日，後復厥者，陰復勝。若不厥爲陽全勝，故自愈。《經》曰：發熱四日，厥反三日，復熱四日，厥少熱多，其病爲愈。）</small>

- NOO: ZZ
  TXT: 凡厥者，陰陽氣不相順接，便爲厥。厥者，手足逆冷是也。 <small>（手之三陰三陽，相接於手十指。足之三陰三陽，相接於足十指。陽氣內陷，陽不與陰相順接，故手足爲之厥冷也。）</small>

- NOO: ZZ
  TXT: 傷寒，脈微而厥，至七八日，膚冷，其人躁，無暫安時者，此爲藏厥，非爲蚘厥也。蚘厥者，其人當吐蚘。令病者靜，而復時煩，此爲藏寒。蚘上入膈，故煩，須臾復止，得食而嘔，又煩者，蚘聞食臭出，其人當自吐蚘。蚘厥者，烏梅圓主之。[一]又主久利方。 <small>（藏厥者死，陽氣絶也。蚘厥，雖厥而煩，吐蚘已則靜，不若藏厥而躁無暫安時也。病人藏寒胃虛，蚘動上膈，聞食臭出，因而吐蚘，與烏梅圓，溫藏安蟲。）</small>

- NOO: CP
  TXT: 烏梅圓方

- NOO: S2
  TXT: 烏梅 <small>（參百箇，味酸溫）</small>  細辛 <small>（陸兩，辛熱）</small>  乾薑 <small>（拾兩，辛熱）</small>  黃連 <small>（壹斤，苦寒）</small>  當歸 <small>（肆兩，辛溫）</small>  附子 <small>（陸兩，炮，辛熱）</small>  蜀椒 <small>（肆兩，去汗辛熱）</small>  桂枝 <small>（陸兩，辛熱）</small>  人參 <small>（陸兩，甘溫）</small>  黃蘖 <small>（陸兩，苦寒）</small>{n}<small>（肺主氣，肺欲收，急食酸以收之，烏梅之酸，以收肺氣。脾欲緩，急食甘以緩之，人參之甘，以緩脾氣。寒淫於內，以辛潤之，以苦堅之，當歸、桂、椒、細辛之辛，以潤內寒。寒淫所勝，平以辛熱，薑、附之辛熱，以勝寒。蚘得甘則動，得苦則安，黃連、黃蘖之苦，以安蚘。）</small>

- NOO: S2
  TXT: 右拾味，異搗篩，合治之，以苦酒浸烏梅壹宿，去核，蒸之伍升米下，飯熟，擣成泥，和藥令相得，內臼中，與蜜，杵貳千下，員如梧桐子大，先食飮，服拾圓，日參服，稍加至貳拾圓。禁生冷、滑物、臭食等。

- NOO: ZZ
  TXT: 傷寒，熱少厥微，指頭寒，黙黙不欲食，煩躁數日，小便利，色白者，此熱除也，欲得食，其病爲愈。若厥而嘔，胸脇煩滿者，其後必便血。 <small>（指頭寒者，是厥微熱少也。黙黙不欲食煩躁者，邪熱初傳裏也。數日之後，小便色白，裏熱去，欲得食，爲胃氣已和，其病爲愈。厥陰之脈，挾胃貫膈，布脇肋。厥而嘔，胸脇煩滿者，傳邪之熱，甚於裏也。厥陰肝主血，後數日熱不去，又不得外泄，迫血下行，必致便血。）</small>

- NOO: ZZ
  TXT: 病者手足厥冷，言我不結胸，小腹滿，按之痛者，此冷結在膀胱關元也。 <small>（手足厥，不結胸者，無熱也。小腹滿，按之痛，下焦冷結也。）</small>

- NOO: ZZ
  TXT: 傷寒發熱四日，厥反三日，復熱四日，厥少熱多，其病當愈。四日至七日，熱不除者，其後必便膿血。 <small>（先熱後厥者，陽氣邪傳裏也。發熱爲邪氣在表。至四日後厥者，傳之陰也。後三日復傳陽經，則復熱。厥少則邪微，熱多爲陽勝，其病爲愈。至七日傳經盡，熱除則愈。熱不除者，爲熱氣有餘，內搏厥陰之血，其後必大便膿血。）</small>

- NOO: ZZ
  TXT: 傷寒厥四日，熱反三日，復厥五日，其病爲進，寒多熱少，陽氣退，故爲進也。 <small>（傷寒陰勝者先厥，至四日邪傳裏，重陰必陽却，熱三日，七日傳經盡，當愈。若不愈而復厥者，傳作再經，至四日則當復熱。若不復熱，至五日厥不除者，陰勝於陽，其病進也。）</small>

- NOO: ZZ
  TXT: 傷寒六七日，脈微，手足厥冷，煩躁，灸厥陰，厥不還者，死。 <small>（傷寒六七日，則正氣當復，邪氣當罷，脈浮身熱爲欲解。若反脈微而厥，則陰勝陽也。煩躁者，陽虛而爭也。灸厥陰，以復其陽。厥不還，則陽氣已絶，不能復正而死。）</small>

- NOO: ZZ
  TXT: 傷寒發熱，下利，厥逆，躁不得臥者，死。 <small>（傷寒發熱，邪在表也。下利厥逆，陽氣虛也。躁不得臥者，病勝藏也。故死。）</small>

- NOO: ZZ
  TXT: 傷寒發熱，下利至甚，厥不止者，死。 <small>（《金匱要略》曰：六府氣絶於外者，手足寒。五藏氣絶於內者，利下不禁。傷寒發熱，爲邪氣獨甚，下利至甚，厥不止，爲府藏氣絶，故死。）</small>

- NOO: ZZ
  TXT: 傷寒六七日，不利，便發熱而利，其人汗出不止者，死。有陰無陽故也。 <small>（傷寒至七日，爲邪正爭之時，正勝則生，邪勝則死。始不下利，而暴忽發熱，下利汗出不止者，邪氣勝，正陽氣脫也，故死。）</small>

- NOO: ZZ
  TXT: 傷寒五六日，不結胸，腹濡，脈虛，復厥者，不可下，此爲亡血，下之死。 <small>（傷寒五六日，邪氣當作，裏實之時。若不結胸，而腹濡者，裏無熱也。脈虛者，亡血也。復厥者，陽氣少也。不可下，下之爲重虛，故死。《金匱玉函》曰：虛者重瀉，眞氣乃絶。）</small>

- NOO: ZZ
  TXT: 發熱而厥，七日，下利者，爲難治。 <small>（發熱而厥，邪傳裏也。至七日傳經盡，則正氣勝邪，當汗出而解，反下利，則邪氣勝，裏氣虛，則爲難治。）</small>

- NOO: ZZ
  TXT: 傷寒脈促，手足厥逆者，可灸之。 <small>（脈促，則爲陽虛不相續。厥逆，則爲陽虛不相接。灸之，以助陽氣。）</small>

- NOO: ZZ
  TXT: 傷寒脈滑而厥者，裏有熱也，白虎湯主之。[二] <small>（滑爲陽厥，氣內陷，是裏熱也，與白虎湯以散裏熱也。）</small>

- NOO: ZZ
  TXT: 手足厥寒，脈細欲絶者，當歸四逆湯主之。[三] <small>（手足厥寒者，陽氣外虛，不溫四末。脈細欲絶者，陰血內弱，脈行不利。與當歸四逆湯，助陽生陰也。）</small>

- NOO: CP
  TXT: 當歸四逆湯方

- NOO: S2
  TXT: 當歸 <small>（參兩，辛溫）</small>  桂枝 <small>（參兩，辛熱）</small>  芍藥 <small>（參兩，酸寒）</small>  細辛 <small>（參兩，辛熱）</small>  大棗 <small>（貳拾伍箇，甘溫）</small>  通草 <small>（貳兩，甘平）</small>  甘草 <small>（貳兩，炙，甘平）</small>{n}<small>（《內經》曰：脈者，血之府也。諸血者，皆屬心。通脈者，必先補心益血。苦先入於心，當歸之苦，以助心血。心苦緩，急食甘以緩之，大棗、甘草、通草之甘，以緩陰血。）</small>

- NOO: S2
  TXT: 右柒味，以水捌升，煮取參升，去滓，溫服壹升，日參服。

- NOO: ZZ
  TXT: 若其人內有久寒者，宜當歸四逆加吳茱萸生薑湯主之。[四] <small>（茱萸辛溫，以散久寒；生薑辛溫，以行陽氣。）</small>

- NOO: ZZ
  TXT: 大汗出，熱不去，內拘急，四肢疼，又下利，厥逆而惡寒者，四逆湯主之。[五] <small>（大汗出，則熱當去；熱反不去者，亡陽也。內拘急下利者，寒甚於裏。四肢疼，厥逆而惡寒者，寒甚於表。與四逆湯，復陽散寒。）</small>

- NOO: ZZ
  TXT: 大汗，若大下利而厥冷者，四逆湯主之。[六] <small>（大汗，若大下利，內外雖殊，其亡津液、損陽氣則一也。陽虛陰勝，故生厥逆，與四逆湯，固陽退陰。）</small>

- NOO: ZZ
  TXT: 病人手足厥冷，脈乍緊者，邪結在胸中。心中滿而煩，饑不能食者，病在胸中，當須吐之，宜瓜蒂散。[七] <small>（手足厥冷者，邪氣內陷也。脈緊牢者，爲實。邪氣入府，則脈沉。今脈乍緊，知邪結在胸中爲實，故心下滿而煩，胃中無邪則喜飢，以病在胸中，雖飢而不能食，與瓜蒂散，以吐胸中之邪。）</small>

- NOO: ZZ
  TXT: 傷寒厥而心下悸者，宜先治水，當服茯苓甘草湯[八]，却治其厥。不爾，水漬入胃，必作利也。 <small>（《金匱要略》曰：水停心下，甚者則悸。厥雖寒勝，然以心下悸，爲水飮內甚，先與茯苓甘草湯，治其水，而後治其厥。若先治厥，則水飮浸流入胃，必作下利。）</small>

- NOO: ZZ
  TXT: 傷寒六七日，大下後，寸脈沉而遲，手足厥逆，下部脈不至，咽喉不利，唾膿血，泄利不止者，爲難治。麻黃升麻湯主之。[九] <small>（傷寒六七日，邪傳厥陰之時。大下之後，下焦氣虛，陽氣內陷，寸脈遲而手足厥逆，下部脈不至。厥陰之脈，貫膈上注肺，循喉嚨。在厥陰隨經射肺，因亡津液，遂成肺痿，咽喉不利而唾膿血也。《金匱要略》曰：肺痿之病，從何得之，被快藥下利，重亡津液，故得之。若泄利不止者，爲裏氣大虛，故云：難治。與麻黃升麻湯，以調肝肺之氣。）</small>

- NOO: CP
  TXT: 麻黃升麻湯方

- NOO: S2
  TXT: 麻黃 <small>（貳兩半，去節，甘溫）</small>  升麻 <small>（壹兩壹分，甘平）</small>  當歸 <small>（壹兩壹分，辛溫）</small>  知母 <small>（苦寒）</small>  黃芩 <small>（苦寒）</small>  葳蕤 <small>（甘平，各拾捌銖）</small>  石膏 <small>（碎，綿裹，甘寒）</small>  白朮 <small>（甘溫）</small>  乾薑 <small>（辛熱）</small>  芍藥 <small>（酸平）</small>  天門冬 <small>（去心，甘平）</small>  桂枝 <small>（辛熱）</small>  茯苓 <small>（甘平）</small>  甘草 <small>（炙，甘平，各陸銖）</small>{n}<small>（《玉函》曰：大熱之氣，寒以取之。甚熱之氣，以汗發之。麻黃、升麻之甘，以發浮熱。正氣虛者，以辛潤之，當歸、桂、薑之辛以散寒。上熱者，以苦泄之，知母、黃芩之苦，凉心去熱。津液少者，以甘潤之，茯苓、白朮之甘，緩脾生津。肺燥氣熱，以酸收之，以甘緩之，芍藥之酸，以斂逆氣，萎蕤、門冬、石膏、甘草之甘，潤肺除熱。）</small>

- NOO: S2
  TXT: 右拾肆味，以水壹斗，先煮麻黃壹兩沸，去上沫，內諸藥，煮取參升，去滓，分溫參服，相去如炊參斗米頃，令盡，汗出，愈。

- NOO: ZZ
  TXT: 傷寒四五日，腹中痛，若轉氣下趣少腹者，此欲自利也。 <small>（傷寒四五日，邪氣傳裏之時。腹中痛，轉氣下趣少腹者，裏虛遇寒，寒氣下行，欲作自利也。）</small>

- NOO: ZZ
  TXT: 傷寒本自寒下，醫復吐下之，寒格，更逆吐下。若食入口卽吐，乾薑黃連黃芩人參湯主之。[十] <small>（傷寒邪自傳表，爲本自寒下，醫反吐下，損傷正氣，寒氣內爲格拒。《經》曰：格則吐逆。食入口卽吐，謂之寒格，更復吐下，則重虛而死，是更逆吐下，與乾薑黃連黃芩人參湯以通寒格。）</small>

- NOO: CP
  TXT: 乾薑黃連黃芩人參湯方

- NOO: S2
  TXT: 乾薑 <small>（辛熱）</small>  黃連 <small>（苦寒）</small>  黃芩 <small>（苦寒）</small>  人參 <small>（甘溫，各參兩）</small>{n}<small>（辛以散之，甘以緩之，乾薑、人參之甘辛，以補正氣。苦以泄之，黃連、黃芩之苦，以通寒格。）</small>

- NOO: S2
  TXT: 右肆味，以水陸升，煮取貳升，去滓，分溫再服。

- NOO: ZZ
  TXT: 下利，有微熱而渴，脈弱者，今自愈。 <small>（下利，陰寒之疾，反大熱者逆。有微熱而渴，裏氣方溫也。《經》曰：諸弱發熱，脈弱者，陽氣得復也，今必自愈。）</small>

- NOO: ZZ
  TXT: 下利，脈數，有微熱汗出，今自愈。設復緊，爲未解。 <small>（下利，陰病也。脈數，陽脈也。陰病見陽脈者生，微熱汗出，陽氣得通也，利必自愈。諸緊爲寒，設復脈緊，陰氣猶勝，故云：未解。）</small>

- NOO: ZZ
  TXT: 下利，手足厥冷無脈者，灸之不溫，若脈不還，反微喘者，死。 <small>（下利，手足厥逆無脈者，陰氣獨勝，陽氣大虛也。灸之，陽氣復，手足溫而脈還，爲欲愈。若手足不溫，脈不還者，陽已絶也，反微喘者，陽氣脫也。）</small>

- NOO: ZZ
  TXT: 少陰負趺陽者，爲順也。 <small>（少陰腎水，趺陽脾土。下利，爲腎邪干脾，水不勝土，則爲微邪，故爲順也。）</small>

- NOO: ZZ
  TXT: 下利，寸脈反浮數，尺中自濇者，必淸膿血。 <small>（下利者，脈當沉而遲，反浮數者，裏有熱也。濇爲無血，尺中自濇者，腸胃血散也，隨利下，必便膿血。淸與圊通，《脈經》曰：淸者，厠也。）</small>

- NOO: ZZ
  TXT: 下利淸穀，不可攻表，汗出，必脹滿。 <small>（下利者，脾胃虛也。胃爲津液之主，發汗亡津液，則胃氣愈虛，必脹滿。）</small>

- NOO: ZZ
  TXT: 下利，脈沉弦者，下重也。脈大者，爲未止。脈微弱數者，爲欲自止，雖發熱不死。 <small>（沉爲在裏，弦爲拘急，裏氣不足，是主下重。大則病進，此利未止。脈微弱數者，邪氣微而陽氣復，爲欲自止，雖發熱，止由陽勝，非大逆也。）</small>

- NOO: ZZ
  TXT: 下利，脈沉而遲，其人面少赤，身有微熱，下利淸穀者，必鬱冒，汗出而解，病人必微厥。所以然者，其面戴陽，下虛故也。 <small>（下利淸穀，脈沉而遲，裏有寒也。面少赤，身有微熱，表未解也。病人微厥，《針經》曰：下虛則厥。表邪欲解，臨汗之時，以裏先虛，必鬱冒，然後汗出而解也。）</small>

- NOO: ZZ
  TXT: 下利，脈數而渴者，今自愈。設不差，必淸膿血，以有熱故也。 <small>（《經》曰：脈數不解，而下不止，必脇熱便膿血也。）</small>

- NOO: ZZ
  TXT: 下利後脈絶，手足厥冷，晬時脈還，手足溫者生，脈不還者死。 <small>（下利後，脈絶，手足厥冷者，無陽也。晬時，周時也。周時厥愈，脈出，爲陽氣復，則得生。若手足不溫，脈不還者，爲陽氣絶，則死也。）</small>

- NOO: ZZ
  TXT: 傷寒下利，日十餘行，脈反實者死。 <small>（下利者，裏虛也。脈當微弱反實者，病勝藏也，故死。《難經》曰：脈不應病，病不應脈，是爲死病。）</small>

- NOO: ZZ
  TXT: 下利淸穀，裏寒外熱，汗出而厥者，通脈四逆湯主之。[十一] <small>（下利淸穀，爲裏寒。身熱不解，爲外熱。汗出陽氣通行於外，則未當厥。其汗出而厥者，陽氣大虛也，與通脈四逆湯，以固陽氣。）</small>

- NOO: ZZ
  TXT: 熱利下重者，白頭翁湯主之。[十二] <small>（利則津液少，熱則傷氣，氣虛下利，致後重也。與白頭翁湯，散熱厚腸。）</small>

- NOO: CP
  TXT: 白頭翁湯方

- NOO: S2
  TXT: 白頭翁 <small>（貳兩，苦寒）</small>  黃連 <small>（苦寒）</small>  黃栢 <small>（苦寒）</small>  秦皮 <small>（苦寒，各參兩）</small>{n}<small>（《內經》曰：腎欲堅，急食苦以堅之。利則下焦虛，是以純苦之劑堅之。）</small>

- NOO: S2
  TXT: 右肆味，以水柒升，煮取貳升，去滓，溫服壹升。不愈，更服壹升。

- NOO: ZZ
  TXT: 下利，腹脹滿，身體疼痛者，先溫其裏，乃攻其表。溫裏四逆湯，攻表桂枝湯。[十三] <small>（下利腹滿者，裏有虛寒，先與四逆湯溫裏。身疼痛，爲表未解，利止裏和，與桂枝湯攻表。）</small>

- NOO: ZZ
  TXT: 下利，欲飮水者，以有熱故也，白頭翁湯主之。[十四] <small>（自利不渴，爲藏寒，與四逆湯以溫藏。下利飮水爲有熱，與白頭翁湯以凉中。）</small>

- NOO: ZZ
  TXT: 下利，讝語者，有燥屎也，宜小承氣湯。[十五] <small>（《經》曰：實則讝語。有燥屎爲胃實，下利爲腸虛，與小承氣湯以下燥屎。）</small>

- NOO: ZZ
  TXT: 下利後更煩，按之心下濡者，爲虛煩也，宜梔子豉湯。[十六] <small>（下利後不煩，爲欲解。若更煩而心下堅者，恐爲穀煩。此煩而心下濡者，是邪熱乘虛，客於胸中，爲虛煩也，與梔子豉湯，吐之則愈。）</small>

- NOO: ZZ
  TXT: 嘔家有癰膿者，不可治，嘔膿，盡自愈。 <small>（胃脘有癰，則嘔而吐膿，不可治嘔，得膿盡，嘔亦自愈。）</small>

- NOO: ZZ
  TXT: 嘔而脈弱，小便復利，身有微熱見厥者，難治。四逆湯主之。[十七] <small>（嘔而脈弱，爲邪氣傳裏。嘔則氣上逆，而小便當不利。小便復利者，裏虛也。身有微熱見厥者，陰勝陽也，爲難治。與四逆湯溫裏助陽。）</small>

- NOO: ZZ
  TXT: 乾嘔，吐涎沫，頭痛者，吳茱萸湯主之。[十八] <small>（乾嘔，吐涎沫者，裏寒也。頭痛者，寒氣上攻也。與吳茱萸湯溫裏散寒。）</small>

- NOO: ZZ
  TXT: 嘔而發熱者，小柴胡湯主之。[十九] <small>（《經》曰：嘔而發熱者，柴胡證具。）</small>

- NOO: ZZ
  TXT: 傷寒大吐大下之，極虛，復極汗出者，以其人外氣怫鬱，復與之水，以發其汗，因得噦。所以然者，胃中寒冷故也。 <small>（大吐大下，胃氣極虛，復極發汗，又亡陽氣。外邪怫鬱於表，則身熱，醫與之水，以發其汗，胃虛得水，虛寒相搏成噦也。）</small>

- NOO: ZZ
  TXT: 傷寒，噦而腹滿，視其前後，知何部不利，利之則愈。 <small>（噦而腹滿，氣上而不下也。視其前後部，有不利者卽利之，以降其氣。前部，小便也；後部，者大便也。）</small>

- NOO: OO
  TXT: 釋音

- NOO: ZZ
  TXT: 踡<small>（音拳，不伸也）</small>{n}憤<small>（扶紛切，懑也）</small>{n}惡濕<small>（上，烏路切，耻也，憎也）</small>{n}撞<small>（宅江切，擊也）</small>

- NOO: AA
  TXT: 註解傷寒論卷第七 <small>（仲景全書第十七）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨霍亂病脈證幷治法第十三

- NOO: ZZ
  TXT: 問曰：病有霍亂者何? 答曰：嘔吐而利，名曰霍亂。 <small>（三焦者，水穀之道路。邪在上焦，則吐而不利。邪在下焦，則利而不吐。邪在中焦，則旣吐且利。以飮食不節，寒熱不調，淸濁相干，陰陽乖隔，遂成霍亂。輕者，止曰吐利；重者，揮霍撩亂，名曰霍亂。）</small>

- NOO: ZZ
  TXT: 問曰：病發熱，頭痛，身疼，惡寒，吐利者，此屬何病? 答曰：此名霍亂。自吐下，又利止，復更發熱也。 <small>（發熱，頭痛，身疼，惡寒者，本是傷寒，因邪入裏，傷於脾胃，上吐下利，令爲霍亂。利止裏和，復更發熱者，還是傷寒，必汗出而解。）</small>

- NOO: ZZ
  TXT: 傷寒，其脈微澁者，本是霍亂，今是傷寒，却四五日，至陰經上，轉入陰，必利，本嘔下利者，不可治也。欲似大便而反失氣，仍不利者，屬陽明也，便必鞕，十三日愈，所以然者，經盡故也。 <small>（微爲亡陽，澁爲亡血。傷寒脈微澁，則本是霍亂，吐利亡陽、亡血，吐利止，傷寒之邪未已，還是傷寒，却四五日，邪傳陰經之時，裏虛遇邪，必作自利，本嘔者，邪甚於上，又利者，邪甚於下，先霍亂裏氣大虛，又傷寒之邪，再傳爲吐利，是重虛也，故爲不治。若欲似大便，而反失氣仍不利者，利爲虛，不利爲實，欲大便而反失氣，裏氣熱也，此屬陽明，便必鞕也。十三日愈者，傷寒六日，傳過三陰三陽，後六日再傳經盡，則陰陽之氣和，大邪之氣去而愈也。）</small>

- NOO: ZZ
  TXT: 下利後，當便鞕，鞕則能食者愈。今反不能食，到後經中，頗能食，復過一經能食，過之一日，當愈。不愈者，不屬陽明也。 <small>（下利後，亡津液，當便鞕，能食爲胃和，必自愈。不能食者，爲未和。到後經中，爲復過一經，言七日後再經也。頗能食者，胃氣方和，過一日當愈。不愈者，暴熱使之能食，非陽明氣和也。）</small>

- NOO: ZZ
  TXT: 惡寒，脈微而復利，利止，亡血也，四逆加人參湯主之。[一] <small>（惡寒脈微而利者，陽虛陰勝也，利止則津液內竭，故云：亡血。《金匱玉函》曰：水竭則無血，與四逆湯溫經助陽，加人參生津液益血。）</small>

- NOO: ZZ
  TXT: 霍亂，頭痛，發熱，身疼痛，熱多欲飮水者，五苓散主之。寒多不用水者，理中丸主之。[二] <small>（頭痛發熱，則邪自風寒而來。中焦爲寒熱相半之分，邪稍高者，居陽分，則爲熱，熱多欲飮水者，與五苓散以散之。邪稍下者，居陰分，則爲寒，寒多不用水者，與理中丸溫之。）</small>

- NOO: CP
  TXT: 理中丸方

- NOO: S2
  TXT: 人參 <small>（甘溫）</small>  甘草 <small>（甘平，炙）</small>  白朮 <small>（甘溫）</small>  乾薑 <small>（辛熱，已上各三兩）</small>{n}<small>（《內經》曰：脾欲緩，急食甘以緩之。用甘補之，人參、白朮、甘草之甘，以緩脾氣調中，寒淫所勝，平以辛熱。乾薑之辛，以溫胃散寒。）</small>

- NOO: S2
  TXT: 右肆味，搗篩爲末，蜜和丸，如鷄黃大，以沸湯數合，和壹丸，硏碎，溫服之。日參服，夜貳服，腹中未熱，益至參肆丸，然不及湯。湯法：以肆物依兩數切，用水捌升，煮取參升，去滓，溫服壹升，日參服。

- NOO: DD
  TXT: 加減法

- NOO: S2
  TXT: 若臍上築者，腎氣動也，去朮加桂肆兩。 <small>（脾虛腎氣動者，臍上築動。《內經》曰：甘者，令人中滿，朮甘壅補，桂泄奔豚，是相易也。）</small>

- NOO: S2
  TXT: 吐多者，去朮，加生薑參兩。 <small>（嘔家不喜甘，故去朮。嘔家多服生薑，以辛散之。）</small>

- NOO: S2
  TXT: 下多者，還用朮。悸者，加茯苓貳兩。 <small>（下多者，用朮以去濕。悸加茯苓，以導氣。）</small>

- NOO: S2
  TXT: 渴欲得水者，加朮，足前成肆兩半。 <small>（津液不足則渴，朮甘以緩之。）</small>

- NOO: S2
  TXT: 腹中痛者，加人參，足前成肆兩半。 <small>（裏虛則痛，加人參以補之。）</small>

- NOO: S2
  TXT: 寒者，加乾薑，足前成肆兩半。 <small>（寒淫所勝，平以辛熱。）</small>

- NOO: S2
  TXT: 腹滿者，去朮，加附子壹枚。服湯後，如食頃，飮熱粥壹升許，微自溫，勿發揭衣被。 <small>（胃虛則氣壅腹滿，甘令人中滿，是去朮也。附子之辛，以補陽散壅。）</small>

- NOO: S2
  TXT: 吐利止而身痛不休者，當消息和解其外，宜桂枝湯小和之。[三] <small>（吐利止，裏和也。身痛不休，表未解也。與桂枝湯小和之。《外台》云：裏和表病，汗之則愈。）</small>

- NOO: ZZ
  TXT: 吐利汗出，發熱惡寒，四肢拘急，手足厥冷者，四逆湯主之。[四] <small>（上吐下利，裏虛汗出，發熱惡寒，表未解也。四肢拘急，手足厥冷，陽虛陰勝也。與四逆湯助陽退陰。）</small>

- NOO: ZZ
  TXT: 旣吐且利，小便復利而大汗出，下利淸穀，內寒外熱，脈微欲絶者，四逆湯主之。[五] <small>（吐利亡津液，則小便當少，小便復利而大汗出，津液不禁，陽氣大虛也。脈微爲亡陽，若無外熱，但內寒，下利淸穀，爲純陰。此以外熱，爲陽未絶，猶可與四逆湯救之。）</small>

- NOO: ZZ
  TXT: 吐已下斷，汗出而厥，四肢拘急不解，脈<small>（微欲）</small>絶者，通脈四逆加猪膽汁湯主之。[六] <small>（吐已下斷，津液內竭，則不當汗出，汗出者，不當厥。今汗出而厥，四肢拘急不解，脈微欲絶者，陽氣太虛，陰氣獨勝也。若純與陽藥，恐陰爲格拒，或嘔或躁，不得復入也。與通脈四逆湯加猪膽汁，膽苦入心而通脈，膽寒補肝而和陰，引置陽藥不被格拒。《內經》曰：微者逆之，甚者從之。此之謂也。）</small>

- NOO: ZZ
  TXT: 吐利發汗，脈平，小煩者，以新虛不勝穀氣故也。 <small>（《內經》曰：食入於陰，長氣於陽。新虛不勝穀氣，是生小煩。）</small>

- NOO: BB
  TXT: 辨陰陽易差後勞復病證幷治第十四

- NOO: ZZ
  TXT: 傷寒，陰陽易之爲病，其人身體重，少氣，少腹裏急，或引陰中拘攣，熱上衝胸，頭重不欲擧，眼中生花，膝脛拘急者，燒裩散主之。[一] <small>（大病新差，血氣未復，餘熱未盡，强合陰陽，得病者名曰易。男子病新差未平復，而婦人與之交，得病，名曰陽易；婦人病新差未平腹，男子與之交，得病，名曰陰易。以陰陽相感動，其餘毒相染着，如換易也。其人病身体重，少氣者，損動眞氣也。少腹裏急，引陰中拘攣，膝脛拘急，陰氣極也。熱上衝胸，頭重不欲擧，眼中生花者，感動之毒，所易之氣，薰蒸於上也。與燒裩散以道陰氣。）</small>

- NOO: CP
  TXT: 燒裩散方

- NOO: S2
  TXT: 右取婦人中裩近隱處，剪燒灰，以水和服方寸匕，日參服。小便卽利，陰頭微腫，則愈。婦人病，取男子裩當燒灰。

- NOO: ZZ
  TXT: 大病差後，勞復者，枳實梔子湯主之。若有宿食者，加大黃如博碁子大五六枚。[二] <small>（病有勞復，有食復。傷寒新差，血氣未平，餘熱未盡，早作勞動病者，名曰：勞復。病熱少愈而强食之，熱有所藏，因其穀氣留搏，兩陽相合而病者，名曰：食復。勞復，則熱氣浮越，與枳實梔子豉湯以解之。食復，則胃有宿積，加大黃以下之。）</small>

- NOO: CP
  TXT: 枳實梔子豉湯方

- NOO: S2
  TXT: 枳實 <small>（參枚，炙，苦寒）</small>  梔子 <small>（拾肆枚，擘，苦寒）</small>  豉 <small>（壹升，綿裹，苦寒）</small>{n}<small>（枳實梔子豉湯，則應吐劑，此云覆令微似汗出者，以其熱聚於上，苦則吐之。熱散於表者，苦則發之。《內經》曰：火淫所勝，以苦發之。此之謂也。）</small>

- NOO: S2
  TXT: 右參味，以淸漿水柒升，空煮取肆升，內枳實、梔子，煮取貳升，下豉，更煮伍陸沸，去滓，溫分再服，覆令微似汗。

- NOO: ZZ
  TXT: 傷寒，差已後，更發熱者，小柴胡湯主之[三]。脈浮者，以汗解之。脈沉實者，以下解之。 <small>（差後餘熱未盡，更發熱者，與小柴胡湯以和解之。脈浮者，熱在表也，故以汗解。脈沉者，熱在裏也，故以下解之。）</small>

- NOO: ZZ
  TXT: 大病差後，從腰已下有水氣者，牡蠣澤瀉散主之。[四] <small>（大病差後，脾胃氣虛，不能制約腎水，水溢下焦，腰以下爲腫也。《金匱要略》曰：腰以下腫，當利小便。與牡蠣澤瀉散，利小便而散水也。）</small>

- NOO: CP
  TXT: 牡蠣澤瀉散方

- NOO: S2
  TXT: 牡蠣 <small>（鹽平，熬）</small>  澤瀉 <small>（鹽寒）</small>  括蔞根 <small>（苦寒）</small>  蜀漆 <small>（辛平，洗去腥）</small>  葶藶 <small>（苦寒，熬）</small>  商陸根 <small>（熬，辛酸鹽平）</small>  海藻 <small>（鹽寒，洗去鹽，已上各等分）</small>{n}<small>（鹽味涌泄，牡蠣、澤瀉、海藻之鹽以泄水氣。《內經》曰：濕淫於內，平以苦，佐以酸辛，以苦泄之。蜀漆、葶藶、括蔞、商陸之酸辛與苦，以導腫濕。）</small>

- NOO: S2
  TXT: 右柒味，異搗下篩爲散，更入臼中治之，白飮和，服方寸匕。小便利，止後服，參服。

- NOO: ZZ
  TXT: 大病差後，喜唾，久不了了者，胃上有寒，當以丸藥溫之，宜理中丸。[五] <small>（汗後，陽氣不足，胃中虛寒，不內津液，故喜唾，不了了。與理中丸以溫其胃。）</small>

- NOO: ZZ
  TXT: 傷寒解後，虛羸少氣，氣逆欲吐者，竹葉石膏湯主之。[六] <small>（傷寒解後，津液不足而虛羸，餘熱未盡，熱則傷氣，故少氣，氣逆欲吐，與竹葉石膏湯，調胃散熱。）</small>

- NOO: CP
  TXT: 竹葉石膏湯方

- NOO: S2
  TXT: 竹葉 <small>（貳把，辛平）</small>  石膏 <small>（壹斤，甘寒）</small>  半夏 <small>（半升，洗，辛溫）</small>  麥門冬 <small>（壹升，甘平，去心）</small>  人參 <small>（參，兩，甘溫）</small>  甘草 <small>（貳兩，甘平，炙）</small>  粳米 <small>（半升，甘微寒）</small>{n}<small>（辛甘發散而除熱，竹葉、石膏、甘草之甘辛，以發散餘熱。甘緩脾而益氣，麥門冬、人參、粳米之甘，以補不足。辛者散也，氣逆者，欲其散，半夏之辛，以散氣逆。）</small>

- NOO: S2
  TXT: 右柒味，以水壹斗，煮取陸升，去滓，內粳米，煮米熟，湯成，去米，溫服壹升，日參服。

- NOO: ZZ
  TXT: 病人脈已解，而日暮微煩，以病新差，人强與穀，脾胃氣尙弱，不能消穀，故令微煩，損穀則愈。 <small>（陽明王於申、酉、戌，宿食在胃，故日暮微煩，當小下之，以損宿穀。）</small>

- NOO: BB
  TXT: 辨不可發汗病脈證幷治第十五

- NOO: ZZ
  TXT: 夫以爲疾病至急，倉卒尋按，要者難得，故重集諸可與不可方治，比之三陰三陽篇中，此易見也。又時有不止是三陰三陽，出在諸可與不可中也。 <small>（諸不可汗、不可下，病證藥方，前三陰三陽篇中，經注已具者，更不復出。其餘無者，於此已後經注備見。）</small>

- NOO: ZZ
  TXT: 脈濡而弱，弱反在關，濡反在巓，微反在上，濇反在下。微則陽氣不足，濇則無血。陽氣反微，中風，汗出而反躁煩。濇則無血，厥而且寒。陽微發汗，躁不得眠。 <small>（寸關爲陽，脈當浮盛，弱反在關，則裏氣不及。濡反在巓，則表氣不逮。衛行脈外，浮爲在上以候衛。微反在上，是陽氣不足。榮行脈中，沉爲在下以候榮。澁反在下，是無血也。陽微不能固外，腠理開疏，風因客之，故令汗出而躁煩。無血則陰虛，不與陽相順接，故厥而且寒。陽微無津液，則不能作汗，若發汗則必亡陽而躁。《經》曰：汗多亡陽，遂虛，惡風煩躁，不得眠也。）</small>

- NOO: ZZ
  TXT: 動氣在右，不可發汗，發汗則衄而渴，心苦煩，飮卽吐水。 <small>（動氣者，築築然氣動也。在右者，在臍之右也。《難經》曰：肺內證，臍右有動氣，按之牢若痛。肺氣不治，正氣內虛，氣動於臍之右也。發汗則動肺氣，肺主氣，開竅於鼻，氣虛則不能衛血，血溢妄行，隨氣出於鼻爲衄。亡津液，胃燥，則煩渴而心苦煩。肺惡寒，飮冷則傷肺，故飮卽吐水。）</small>

- NOO: ZZ
  TXT: 動氣在左，不可發汗，發汗則頭眩，汗不止，筋惕肉瞤。 <small>（《難經》曰：肝內證，臍之左有動氣，按之牢若痛。肝氣不治，正氣內虛，氣動於臍之左也。肝爲陰之主，發汗，汗不止，則亡陽外虛，故頭眩、筋惕肉瞤。《針經》曰：上虛則眩。）</small>

- NOO: ZZ
  TXT: 動氣在上，不可發汗，發汗則氣上衝，正在心端。 <small>（《難經》曰：心內證，臍上有動氣，按之牢若痛。心氣不治，正氣內虛，氣動於臍之上也。心爲陽，發汗亡陽，則愈損心氣，腎乘心虛，欲上凌心，故氣上衝，正在心端。）</small>

- NOO: ZZ
  TXT: 動氣在下，不可發汗，發汗則無汗，心中太煩，骨節苦疼，目運，惡寒，食則反吐，穀不得前。 <small>（《難經》曰：腎內證，臍下有動氣，按之牢若痛。腎氣不治，正氣內虛，動氣發於臍之下也。腎者主水，發汗則無汗者，水不足也。心中大煩者，腎虛不能制心火也。骨節苦疼者，腎主骨也。目運者腎病則目★★如無所見。惡寒者，腎主寒也。食則反吐，穀不得前者，腎水乾也。王冰曰：病嘔而吐，食久反出，是無水也。）</small>

- NOO: ZZ
  TXT: 咽中閉塞，不可發汗，發汗則吐血，氣欲絶，手足厥冷，欲得踡臥，不能自溫。 <small>（咽門者，胃之系。胃經不和，則咽內不利。發汗攻陽，血隨發散而上，必吐血也。胃經不和，而反攻表，則陽虛於外，故氣欲絶，手足冷，欲踡而不能自溫。）</small>

- NOO: ZZ
  TXT: 諸脈得數動微弱者，不可發汗，發汗則大便難，腹中乾，胃燥而煩，其形相象，根本異源。 <small>（動數之脈，爲熱在表。微弱之脈，爲熱在裏。發汗亡津液，則熱氣愈甚，胃中乾燥，故大便難，腹中乾，胃燥而煩。根本雖有表裏之異，逆治之後，熱傳之則一，是以病形相象也。）</small>

- NOO: ZZ
  TXT: 脈濡而弱，弱反在關，濡反在巓。弦反在上，微反在下。弦爲陽運，微爲陰寒。上實下虛，意欲得溫。微弦爲虛，不可發汗，發汗則寒慄，不能自還。 <small>（弦在上，則風傷氣，風勝者，陽爲之運動。微在下，則寒傷血，血傷者，裏爲之陰寒。外氣拂欎爲上實，裏有陰寒爲下虛。表熱裏寒，意欲得溫，若反發汗，亡陽陰獨，故寒慄不能自還。）</small>

- NOO: ZZ
  TXT: 欬者則劇，數吐涎沫，咽中必乾，小便不利，心中饑煩，晬時而發，其形似瘧，有寒無熱，虛而寒慄，欬而發汗，踡而苦滿，腹中復堅。 <small>（肺寒氣逆，欬者則劇。吐涎沫，亡津液，咽中必乾，小便不利。膈中陽氣虛，心中飢而煩。一日一夜，氣大會於肺，邪上相擊，晬時而發，形如寒瘧，但寒無熱，虛而寒慄。發汗攻陽，則陽氣愈虛，陰寒愈甚，故踡而苦滿，腹中復堅。）</small>

- NOO: ZZ
  TXT: 厥，脈緊，不可發汗，發汗則聲亂、咽嘶、舌萎、聲不得前。 <small>（厥而脈緊，則少陰傷寒也，法當溫裏，而反發汗，則損少陰之氣。少陰之脈，入肺中，循喉嚨，挾舌本。腎爲之本，肺爲之標，本虛則標弱，故聲亂、咽嘶、舌萎、聲不得前。）</small>

- NOO: ZZ
  TXT: 諸逆發汗，病微者難差。劇者言亂、目眩者，死，命將難全。 <small>（不可發汗而强發之，輕者因發汗重而難差，重者脫其陰陽之氣，言亂目眩而死。《難經》曰：脫陽者，見鬼，是此言亂也；脫陰者，目盲，是此目眩也。眩非玄而見玄，是近於盲也。）</small>

- NOO: ZZ
  TXT: 欬而小便利，若失小便者，不可發汗，汗出則四肢厥逆冷。 <small>（肺經虛冷，上虛不能治下者，欬而小便利，或失小便。上虛發汗，則陽氣外亡。四肢者，諸陽之本，陽虛則不與陰相接，故四肢厥逆冷。）</small>

- NOO: ZZ
  TXT: 傷寒頭痛，翕翕發熱，形象中風，常微汗出自嘔者，下之益煩，心中懊憹如饑。發汗則致痓，身强，難以屈伸。熏之則發黃，不得小便。久則發欬唾。 <small>（傷寒當無汗、惡寒，今頭痛、發熱、微汗出，自嘔，則傷寒之邪傳而爲熱，欲行於裏。若反下之，邪熱乘虛流於胸中爲虛煩，心懊憹如饑。若發汗，則虛表，熱歸經絡，熱甚生風，故身强直而成痓。若熏之，則火熱相合，消爍津液，故小便不利而發黃。肺惡火，灸則火熱傷肺，必發欬嗽而唾膿。）</small>

- NOO: BB
  TXT: 辨可發汗病脈證幷治法第十六

- NOO: ZZ
  TXT: 大法，春夏宜發汗。 <small>（春夏陽氣在外，邪氣亦在外，故可發汗。）</small>

- NOO: ZZ
  TXT: 凡發汗，欲令手足俱周，時出以漐漐然，一時間許，亦佳。不可令如水流漓。若病不解，當重發汗。汗多必亡陽，陽虛，不得重發汗也。 <small>（汗緩緩出，則表裏之邪悉去。汗大出，則邪氣不除，但亡陽也。陽虛爲無津液，故不可重發汗。）</small>

- NOO: ZZ
  TXT: 凡服湯發汗，中病便止，不必盡劑。 <small>（汗多則亡陽。）</small>

- NOO: ZZ
  TXT: 凡云：可發汗，無湯者，丸散亦可用。要以汗出爲解，然不如湯，隨證良驗。 <small>（《聖濟經》曰：湯液主治，本乎腠理壅欎。除邪氣者，於湯爲宜。《金匱玉函》曰：水能淨萬物，故用湯也。）</small>

- NOO: ZZ
  TXT: 夫病脈浮大，問病者，言但便鞕爾。設利者，爲大逆。鞕爲實，汗出而解。何以故? 脈浮當以汗解。 <small>（經曰：脈浮大應發汗，醫反下之，爲大逆。便鞕難，雖爲裏實。亦當先解其外，若行利藥，是爲大逆。結胸雖急，脈浮大，猶不可下，下之卽死，况此便難乎。《經》曰：本發汗而復下之，此爲逆。若先發汗，治不爲逆。）</small>

- NOO: ZZ
  TXT: 下利後，身疼痛，淸便自調者，急當救表，宜桂枝湯發汗。 <small>（《外臺》云：裏和表病，汗之則愈。）</small>

- NOO: OO
  TXT: 釋音

- NOO: ZZ
  TXT: 拒<small>（音巨，抑也）</small>{n}亟<small>（音含，又音咸，書亟）</small>{n}★<small>（音荒，目不明也）</small>

- NOO: AA
  TXT: 註解傷寒論卷第八 <small>（仲景全書第十八）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨發汗後病脈證幷治第十七

- NOO: ZZ
  TXT: 發汗多亡陽，讝語者，不可下，與柴胡桂枝湯，和其榮衛，以通津液，後自愈。 <small>（胃爲水穀之海，津液之主。發汗多，亡津液，胃中燥，必發讝語；此非實熱，則不可下，與柴胡桂枝湯，和其榮衛，通行津液，津液生則胃潤，讝語自止。）</small>

- NOO: ZZ
  TXT: 此一卷，第十七篇，凡三十一證，前有詳說。

- NOO: BB
  TXT: 辨不可吐第十八

- NOO: ZZ
  TXT: 合四證，已具太陽篇中。

- NOO: BB
  TXT: 辨可吐第十九

- NOO: ZZ
  TXT: 大法，春宜吐。 <small>（春時陽氣在上，邪氣亦在上，故宜吐。）</small>

- NOO: ZZ
  TXT: 凡用吐湯，中病卽止，不必盡劑也。 <small>（要在適當，不欲過也。）</small>

- NOO: ZZ
  TXT: 病胸上諸實，胸中鬱鬱而痛，不能食，欲使人按之，而反有涎唾，下利日十餘行，其脈反遲，寸口脈微滑，此可吐之。吐之，利則止。 <small>（胸上諸實，或痰實，或熱鬱，或寒結胸中，鬱而痛，不能食，欲使人按之，反有涎唾者，邪在下，按之氣下而無涎唾，此按之反有涎唾者，知邪在胸中。《經》曰：下利脈遲而滑者，內實也。今下利日十餘行，其脈反遲，寸口脈微滑，是上實也，故可吐之。《玉函》曰：上盛不已，吐而奪之。）</small>

- NOO: ZZ
  TXT: 宿食，在上脘者，當吐之。 <small>（宿食在中下脘者，則宜下。宿食在上脘，則當吐。《內經》曰：其高者因而越之，其下者引而竭之。）</small>

- NOO: ZZ
  TXT: 病人手足厥冷，脈乍結，以客氣在胸中。心下滿而煩，欲食不能食者，病在胸中，當吐之。 <small>（此與第六卷厥陰門瓜蒂散證同。彼云：脈乍緊，此云：脈乍結，惟此有異。緊爲內實，乍緊則實未深，是邪在胸中。結爲結實，乍結則結未深，是邪在胸中。所以證治俱同也。）</small>

- NOO: OO
  TXT: 釋音

- NOO: ZZ
  TXT: 腕<small>（音管，胃府也）</small>{n}竭<small>（渠孽切，盡也）</small>{n}蒂<small>（音帝，瓜蒂也）</small>

- NOO: AA
  TXT: 註解傷寒論卷第九 <small>（仲景全書第十九）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨不可下病脈證幷治第二十

- NOO: ZZ
  TXT: 脈濡而弱，弱反在關，濡反在巓，微反在上，澁反在下。微則陽氣不足，澁則無血。陽氣反微，中風、汗出而反躁煩。澁則無血，厥而且寒。陽微不可下，下之則心下痞鞕。 <small>（陽微下之，陽氣已虛，陰氣內甚，故心下痞鞕。）</small>

- NOO: ZZ
  TXT: 動氣在右，不可下。下之則津液內竭，咽燥、鼻乾、頭眩、心悸也。 <small>（動氣在右，肺之動也。下之傷胃，動肺，津液內竭。咽燥鼻乾者，肺屬金，主燥也。頭眩、心悸者，肺主氣而虛也。）</small>

- NOO: ZZ
  TXT: 動氣在左，不可下。下之則腹內拘急，食不下。動氣更劇。雖有身熱，臥則欲踡。 <small>（動氣在左，肝之動也。下之損脾，而肝氣益勝，復行於脾，故腹內拘急，食不下，動氣更劇也。雖有身熱，以裏氣不足，故臥則欲踡。）</small>

- NOO: ZZ
  TXT: 動氣在上，不可下。下之則掌握熱煩，身上浮冷，熱汗自泄，欲得水自灌。 <small>（動氣在上，心之動也。下之則傷胃，內動心氣。心爲火，主熱，《針經》曰：心所生病者，掌中熱。肝爲臟中之陰，病則雖有身熱，臥則欲踡，作表熱裏寒也。心爲臟中之陽，病則身上浮冷，熱汗自泄，欲得水自灌，作表寒裏熱也。二臟陰陽寒熱，明可見焉。）</small>

- NOO: ZZ
  TXT: 動氣在下，不可下。下之則腹脹滿，卒起頭眩，食則下淸穀，心下痞也。 <small>（動氣在下，腎之動也。下之則傷脾，腎氣則動，腎寒乘脾，故有腹滿、頭眩、下利則心下痞之證也。）</small>

- NOO: ZZ
  TXT: 咽中閉塞，不可下。下之則上輕下重，水漿不下，臥則欲踡，身急痛，下利日數十行。 <small>（咽中閉塞，胃已不和也。下之則閉塞之邪爲上輕，復傷胃氣爲下重，至水漿不下，臥則欲踡，身急痛，下利日數十行，知虛寒也。）</small>

- NOO: ZZ
  TXT: 諸外實者，不可下。下之則發微熱，亡脈厥者，當臍握熱。 <small>（外實者，表熱也，汗之則愈，下之爲逆。下後裏虛，表熱內陷，故發微熱。厥深者，熱亦深，亡脈厥者，則陽氣深陷，客於下焦，故當臍握熱。）</small>

- NOO: ZZ
  TXT: 諸虛者，不可下。下之則大渴，求水者易愈；惡水者劇。 <small>（《金匱玉函》曰：虛者十補，勿一瀉之。虛家下之爲重虛，內竭津液，故令大渴。求水者，陽氣未竭，而猶可愈。惡水者，陽氣已竭，則難可制。）</small>

- NOO: ZZ
  TXT: 脈濡而弱，弱反在關，濡反在巓。弦反在上，微反在下。弦爲陽運，微爲陰寒。上實下虛，意欲得溫。微弦爲虛，虛者不可下也。 <small>（虛家下之是爲重虛。《難經》曰：實實虛虛，損不足益有餘。此者，是中工所害也。）</small>

- NOO: ZZ
  TXT: 微則爲欬，欬則吐涎，下之則欬止，而利因不休，利不休，則胸中如蟲齧，粥入則出，小便不利，兩脇拘急，喘息爲難，頸背相引，臂則不仁，極寒反汗出，身冷若冰，眼睛不慧，語言不休，而穀氣多入，此爲除中，口雖欲言，舌不得前。 <small>（《內經》曰：感於寒，則受病。微則爲欬，甚則爲泄、爲痛。肺感微寒爲欬，則脈亦微也。下之，氣下欬雖止，而因利不休，利不休則奪正氣，而成危惡。胸中如蟲齧，粥入則出，小便不利，兩脇拘急，喘息爲難者，裏氣損也。頸背相引，臂爲不仁，極寒反汗出，身冷如冰者，表氣損也。表裏損極，至陰陽俱脫，眼睛不慧，語言不休。《難經》曰：脫陽者見鬼，脫陰者目盲。陰陽脫者，應不能食，而穀多入者，此爲除中，是胃氣除去也。口雖欲言，舌不得前，氣已衰脫，不能運也。）</small>

- NOO: ZZ
  TXT: 脈濡而弱，弱反在關，濡反在巓。浮反在上，數反在下。浮爲陽虛，數爲無血，浮爲虛，數爲熱。浮爲虛，自汗出而惡寒。數爲痛，振寒而慄。微弱在關，胸下爲急，喘汗而不得呼吸，呼吸之中，痛在於脇，振寒相搏，形如瘧狀，醫反下之，故令脈數、發熱、狂走見鬼，心下爲痞，小便淋瀝，小腹甚硬，小便則尿血也。 <small>（弱在關，則陰氣內弱。濡在巓，則陽氣外弱。浮爲虛，浮在上，則衛不足也，故云：陽虛。陽虛不固，故腠理汗出、惡寒。數亦爲虛，數在下則榮不及，故云：亡血。亡血則不能溫潤腑臟，故數而痛，振而寒慄。微弱在關，邪氣傳裏也，裏虛遇邪，胸下爲急，喘而汗出，脇下引痛，振寒如瘧。此裏邪未實，表邪未解，醫反下之，裏氣益虛，邪熱內陷，故脈數、發熱、狂走見鬼，心下爲痞，此熱陷於中焦者也。若熱氣深陷，則客於下焦，使小便淋瀝，小腹甚鞕，小便尿血也。）</small>

- NOO: ZZ
  TXT: 脈濡而緊，濡則胃氣微，緊則榮中寒。陽微衛中風，發熱而惡寒。榮緊胃氣冷，微嘔心內煩。醫爲有大熱，解肌而發汗。亡陽虛煩躁，心下苦痞堅。表裏俱虛竭，卒起而頭眩。客熱在皮膚，悵怏不得眠。不知胃氣冷，緊寒在關元。技巧無所施，汲水灌其身。客熱應時罷，慄慄而振寒。重被而覆之，汗出而冒巓。體惕而又振，小便爲微難。寒氣因水發，淸穀不容間。嘔變反腸出，顚倒不得安。手足爲微逆，身冷而內煩。遲欲從後救，安可復追還。 <small>（胃冷榮寒，陽微中風，發熱惡寒，微嘔心煩。醫不溫胃，反爲有熱，解肌發汗，則表虛亡陽，煩躁，心下痞堅。先裏不足，發汗又虛其表，表裏俱虛竭，卒起頭眩。客熱在表，悵怏不得眠。醫不救裏，但責表熱，汲水灌洗以却熱，客熱易罷，裏寒益增，慄而振寒。復以重被覆之，表虛遂汗出，愈使陽氣虛也。巓，頂也，顚冒體振寒，小便難者，亡陽也。寒因水發，下爲淸穀，上爲嘔吐，外有厥逆，內爲躁煩，顚倒不安，雖欲拯救不可得也。《本草》曰：病勢已過，命將難全。）</small>

- NOO: ZZ
  TXT: 脈浮而大，浮爲氣實，大爲血虛。血虛爲無陰，孤陽獨下陰部者，小便當赤而難，胞中當虛，今反小便利，而大汗出，法應衛家當微，今反更實，津液四射，榮竭血盡，乾煩而不得眠，血薄肉消，而成暴液。醫復以毒藥攻其胃，此爲重虛，客陽去有期，必下如汚埿而死。 <small>（衛爲陽，榮爲陰。衛氣强實，陰血虛弱，陽乘陰虛，下至陰部。陰部，下焦也。陽爲熱則消津液，當小便赤而難。今反小便利而大汗出者，陰氣內弱也。《經》曰：陰弱者，汗自出。是以衛家不微而反更實，榮竭血盡乾，煩而不眠，血薄則肉消，而成暴液者，津液四射也。醫反下之，又虛其裏，是爲重虛，孤陽因下而又脫去，氣血皆竭，胃氣內盡，必下如汚埿而死也。）</small>

- NOO: ZZ
  TXT: 脈數者，久數不止，止則邪結，正氣不能復，正氣却結於臟，故邪氣浮之，與皮毛相得。脈數者，不可下，下之則必煩利不止。 <small>（數爲熱，止則邪氣結於經絡之間，正氣不得復行於表，則却結於臟，邪氣獨浮於皮毛。下之虛其裏，邪熱乘虛而入，裏虛協熱，必煩，利不止。）</small>

- NOO: ZZ
  TXT: 脈浮大，應發汗，醫反下之，此爲大逆。 <small>（浮大屬表，故不可下。病欲吐者，不可下。）</small>

- NOO: ZZ
  TXT: 嘔多，雖有陽明證，不可攻之。 <small>（爲邪猶在胸中也。）</small>

- NOO: ZZ
  TXT: 太陽病，外證未解，不可下，下之爲逆。 <small>（表未解者，雖有裏證亦不可下，當先解外爲順。若反下之，則爲逆也。《經》曰：本發汗而復下之，此爲逆也。若先發汗，治不爲逆。）</small>

- NOO: ZZ
  TXT: 夫病陽多者熱，下之則鞕。 <small>（陽熱證多，則津液少，下之雖除熱，復損津液，必便難也。或謂陽多者表熱也。下之則心下鞕。）</small>

- NOO: ZZ
  TXT: 無陽陰强，大便鞕者，下之則必淸穀腹滿。 <small>（無陽者，亡津液也。陰强者，寒多也。大便鞕則爲陰結，下之虛胃，陰寒內甚，必淸穀腹滿。）</small>

- NOO: ZZ
  TXT: 傷寒發熱，頭痛，微汗。發汗，則不識人。熏之則喘，不得小便，心腹滿。下之則短氣，小便難，頭痛，背强。加溫針則衄。 <small>（傷寒則無汗，發熱，頭痛，微汗出者，寒邪變熱，欲傳於裏也。發汗則亡陽，憎熱，故不識人。若以火熏之，則火熱傷氣，內消津液，結爲裏實，故喘，不得小便，心腹滿。若反下之，則內虛津液，邪欲入裏，外動經絡，故短氣，小便難，頭痛，背强。若加溫針，益陽增熱，必動其血，而爲衄也。）</small>

- NOO: ZZ
  TXT: 傷寒，脈陰陽俱緊，惡寒發熱，則脈欲厥。厥者，脈初來大，漸漸小，更來漸漸大，是其候也。如此者惡寒，甚者，翕翕汗出，喉中痛。熱多者，目赤脈多，睛不慧，醫復發之，咽中則傷。若復下之，則兩目閉，寒多者便淸穀，熱多者，便膿血。若熏之，則身發黃。若熨之，則咽燥。若小便利者，可救之。小便難者，爲危殆。 <small>（脈陰陽俱緊，則淸邪中上，濁邪中下，太陽少陰俱感邪也。惡寒者少陰，發熱者太陽，脈欲厥者，表邪欲傳裏也。惡寒甚者，則變熱，翕翕汗出，喉中痛，以少陰之脈，循喉嚨故也。熱多者，太陽多也。目赤脈多者，睛不慧，以太陽之脈起於目故也。發汗攻陽，則少陰之熱因發而上行，故咽中傷。若復下之，則太陽之邪，因虛而內陷，故兩目閉。陰邪下行爲寒多，必便淸穀。陽邪下行爲熱多，必便膿血。熏之，則火熱甚，身必發黃。熨之，則火熱輕，必爲咽燥。小便利者，爲津液未竭，猶可救之。小便難者，津液已絶，則難可制而危殆矣。）</small>

- NOO: ZZ
  TXT: 傷寒發熱，口中勃勃氣出，頭痛，目黃，衄不可制，貪水者必嘔，惡水者厥。若下之，咽中生瘡，假令手足溫者，必下重便膿血。頭痛目黃者，若下之，則兩目閉。貪水者，脈必厥，其聲嚶，咽喉塞。若發汗，則戰慄，陰陽俱虛。惡水者，若下之，則裏冷不嗜食，大便完穀出。若發汗，則口中傷，舌上白胎。煩躁、脈數實，不大便六七日，後必便血，若發汗，則小便自利也。 <small>（傷寒發熱，寒變熱也。口中勃勃氣出，熱客上膈也。頭痛目黃，血不可制者，熱蒸於上也。《千金》曰：無陽卽厥，無陰卽嘔。貪水者必嘔，則陰虛也。惡水者厥，則陽虛也。發熱口中勃勃氣出者，咽中已熱也，若下之亡津液，則咽中生瘡，熱因裏虛而下，若熱氣內結，則手足必厥。設手足溫者，熱氣不結而下行，作協熱利，下重便膿血也。頭痛目黃者，下之，熱氣內伏，則目閉也。貪水爲陰虛，下之又虛其裏，陽氣內陷，故脈厥，聲嚶，咽喉閉塞。陰虛發汗，又虛其陽，使陰陽俱虛而戰慄也。惡水爲陽虛，下之又虛胃氣，虛寒內甚，故裏冷不嗜食。陽虛發汗，則上焦虛燥，故口中傷爛，舌上白胎而煩燥也。《經》曰：脈數不解，合熱則消穀喜飢。至六七日不大便者，此有瘀血，此脈數實，不大便六七日，熱蓄血於內也。七日之後，邪熱漸解，迫血下行，必便血也。便血發汗，陰陽俱虛，故小便利。）</small>

- NOO: ZZ
  TXT: 下利，脈大者，虛也，以其强下之故也。設脈浮革，固爾腸鳴者，屬當歸四逆湯主之。 <small>（脈大爲虛，以未應下而下之，利因不休也。浮者，按之不足也。革者，實大而長微弦也。浮爲虛，革爲寒，寒虛相搏，則腸鳴，與當歸四逆湯，補虛散寒。）</small>

- NOO: BB
  TXT: 辨可下病脈證幷治第二十一

- NOO: ZZ
  TXT: 大法，秋宜下。 <small>（秋時陽氣下行，則邪亦在下，故宜下。）</small>

- NOO: ZZ
  TXT: 凡服下藥，用湯勝丸，中病卽止，不必盡劑也。 <small>（湯之爲言蕩也，滌蕩腸胃，漑灌臟腑，推陳燥結，却熱下寒，破散邪疫，理導，潤澤枯槁，悅人皮膚，益人血氣。水能淨萬物，故勝丸散。中病卽止者，如承氣湯證云：若一服，利而止後服。又曰：若一服，讝語止，更莫復服。是不盡劑也。）</small>

- NOO: ZZ
  TXT: 下利，三部脈皆平，按之心下鞕者，急下之，宜大承氣湯。 <small>（下利者，脈當微厥，今反和者，此爲內實也。下利三部脈平者，已爲實，而又按之心下鞕者，故知邪甚也，故宜大承氣湯下之。）</small>

- NOO: ZZ
  TXT: 下利，脈遲而滑者，內實也。利未欲止，當下之，宜大承氣湯。 <small>（《經》曰：脈遲者，食乾物得之。《金匱要略》曰：滑則穀氣實。下利脈遲而滑者，胃有宿食也。脾胃傷食，不消水糓，是致下利者，云：內實，若但以溫中厚腸之藥，利必未止，可與大承氣湯，下去宿食，利自止矣。）</small>

- NOO: ZZ
  TXT: 問曰：人病有宿食，何以別之? 師曰：寸口脈浮而大，按之反澁，尺中亦微而澁，故知有宿食，當下之，宜大承氣湯。 <small>（寸以候外，尺以候內。浮以候表，沉以候裏。寸口脈浮大者，氣實血虛也。按之反澁，尺中亦微而澁者，胃有宿食裏氣不和也。與大承氣湯，以下宿食。）</small>

- NOO: ZZ
  TXT: 下利，不欲食者，以有宿食故也，當下之，與大承氣湯。 <small>（傷食則惡食，故不欲食，如傷風惡風、傷寒惡寒之類也。）</small>

- NOO: ZZ
  TXT: 下利差後，至其年月日復發者，以病不盡故也，當下之，宜大承氣湯。 <small>（乘春，則肝先受之。乘夏，則心先受之。乘至陰，則脾先受之。乘秋，則肺先受之。假令春時受病，氣必傷肝，治之難愈，邪有不盡者，至春時元受月日，內外相感，邪必復動而痛也。下利爲腸胃疾，宿積不盡，故當下去之。）</small>

- NOO: ZZ
  TXT: 下利，脈反滑，當有所去，下之乃愈，宜大承氣湯。 <small>（《脈經》曰：脈滑者，爲病食也。下利脈滑，則內有宿食，故云：當有所去，與大承氣湯，以下宿食。）</small>

- NOO: ZZ
  TXT: 病腹中滿痛者，此爲實也，當下之，宜大承氣湯。 <small>（《金匱要略》曰：病者腹滿，按之不痛爲虛，痛爲實，可下之。腹中滿痛者，裏氣壅實也，故可下之。）</small>

- NOO: ZZ
  TXT: 傷寒後脈沉，沉者，內實也。下解之，宜大柴胡湯。 <small>（傷寒後，爲表已解，脈沉爲裏未和，與大柴胡湯，以下內實。《經》曰：傷寒差以後，更發熱，脈沉實者，以下解之。）</small>

- NOO: ZZ
  TXT: 脈雙弦而遲者，必心下鞕。脈大而緊者，陽中有陰也，可以下之，宜大承氣湯。 <small>（《金匱要略》曰：脈雙弦者寒也。《經》曰：遲爲在臟。脈雙弦而遲者，陰中伏陽也，必心下鞕。大則爲陽，緊則爲寒，脈大而緊者，陽中伏陰也，與大承氣湯以分陰陽。）</small>

- NOO: OO
  TXT: 釋音

- NOO: ZZ
  TXT: 齧<small>（漁結切，噬也）</small>{n}盥<small>（音貫，澡手也）</small>{n}愴怏<small>（上，丑亮切，望恨也。下，於亮切，不服也）</small>{n}嚶<small>（於耕切，烏鳴也）</small>{n}漑灌<small>（上，居代切。下，音貫，注也）</small>

- NOO: AA
  TXT: 註解傷寒論卷第十 <small>（仲景全書第二十）</small>

- NOO: XX
  TXT: 漢 長沙守 張仲景述{n}晋 太醫令 王叔和撰次{n}宋 聊攝人 成無巳註解{n}明 虞山人 趙開美校句

- NOO: BB
  TXT: 辨發汗吐下後脈證幷治第二十二

- NOO: ZZ
  TXT: 此第十卷，第二十二篇，凡四十八證，前三陰三陽篇中，悉具載之。卷內音釋，上卷已有。

- NOO: ZZ
  TXT: 此已下諸方，於隨卷本證下雖已有，緣止以加減言之，未甚明白，似於覽者檢閱未便，今復校勘，備列于後。

- NOO: CP
  TXT: 桂枝加葛根湯方

- NOO: S2
  TXT: 葛根 <small>（肆兩）</small>  芍藥 <small>（貳兩）</small>  甘草 <small>（貳兩）</small>  生薑 <small>（參兩，切）</small>  大棗 <small>（拾貳枚，擘）</small>  桂枝 <small>（貳兩，去皮）</small>

- NOO: S2
  TXT: 右陸味，以水壹斗，先煮、麻黃、葛根減貳升，去上沫，內諸藥，煮取參升，去滓，溫服壹升，覆取微似汗，不須啜粥，餘如桂枝法。

- NOO: CP
  TXT: 桂枝加厚朴杏子湯方

- NOO: S2
  TXT: <small>（於桂枝湯方內，加厚朴貳兩，杏仁伍拾箇，去皮尖，餘依前法。）</small>

- NOO: CP
  TXT: 桂枝加附子湯方

- NOO: S2
  TXT: <small>（於桂枝湯方內，加附子壹枚，炮，去皮，破捌片，餘依前法。朮附湯方，附於此方內，去桂枝，加白朮肆兩，依前法。）</small>

- NOO: CP
  TXT: 桂枝去芍藥湯方

- NOO: S2
  TXT: <small>（於桂枝湯方內，去芍藥，餘依前法。）</small>

- NOO: CP
  TXT: 桂枝去芍藥加附子湯方

- NOO: S2
  TXT: <small>（於桂枝湯方內，去芍藥，加附子壹枚，炮，去皮，破捌片，餘依前法。）</small>

- NOO: CP
  TXT: 桂枝麻黃各半湯方

- NOO: S2
  TXT: 桂枝 <small>（壹兩拾陸銖，去皮）</small>  芍藥  生薑 <small>（切）</small>  甘草 <small>（炙）</small>  麻黃 <small>（各壹兩，去節）</small>  大棗 <small>（肆枚，擘）</small>  杏仁 <small>（貳拾肆箇，湯浸，去皮尖及兩仁者）</small>

- NOO: S2
  TXT: 右柒味，以水伍升，先煮麻黃壹貳沸，去上沫，內諸藥，煮取壹升捌合，去滓，溫服陸合。

- NOO: CP
  TXT: 桂枝二麻黃一湯方

- NOO: S2
  TXT: 桂枝 <small>（壹兩拾柒銖，去皮）</small>  芍藥 <small>（壹兩陸銖）</small>  麻黃 <small>（拾陸銖，去節）</small>  生薑 <small>（壹兩陸銖，切）</small>  杏仁 <small>（拾陸箇，去皮尖）</small>  甘草 <small>（壹兩貳銖，炙）</small>  大棗 <small>（伍枚，擘）</small>

- NOO: S2
  TXT: 右柒味，以水伍升，先煮麻黃壹貳沸，去上沫，內諸藥，煮取貳升，去滓，溫服壹升，日再。

- NOO: CP
  TXT: 白虎加人參湯方

- NOO: S2
  TXT: <small>（於白虎湯方內，加人參參兩，餘依白虎湯法。）</small>

- NOO: CP
  TXT: 桂枝去桂加茯苓白朮湯方

- NOO: S2
  TXT: <small>（於桂枝湯方內，去桂枝，加茯苓、白朮各參兩，餘依前法，煎服。小便利，則愈。）</small>

- NOO: ZZ
  TXT: 已上玖方，病證幷在第二卷內。

- NOO: CP
  TXT: 葛根加半夏湯方

- NOO: S2
  TXT: <small>（於葛根湯方內，加入半夏半升，餘依葛根湯法。）</small>

- NOO: CP
  TXT: 桂枝加芍藥生薑人參新加湯方

- NOO: S2
  TXT: <small>（於第二卷桂枝湯方內，更加芍藥、生薑各壹兩，人參參兩，餘依桂枝湯法服。）</small>

- NOO: CP
  TXT: 梔子甘草豉湯方

- NOO: S2
  TXT: <small>（梔子豉湯方內，加入甘草貳兩，餘依前法。得吐，止後服。）</small>

- NOO: CP
  TXT: 梔子生薑豉湯方

- NOO: S2
  TXT: <small>（梔子豉湯方內，加生薑伍兩，餘依前法。得吐，止後服。）</small>

- NOO: CP
  TXT: 柴胡加芒消湯方

- NOO: S2
  TXT: <small>（小柴胡湯方內，加芒消陸兩，餘依前法。服不解，更服。）</small>

- NOO: CP
  TXT: 桂枝加桂湯方

- NOO: S2
  TXT: <small>（第三卷桂枝湯方內，更加桂貳兩，共伍兩，餘依前法。）</small>

- NOO: ZZ
  TXT: 已上陸方，病證並在第三卷內。

- NOO: CP
  TXT: 柴胡桂枝湯方

- NOO: S2
  TXT: 桂枝 <small>（去皮）</small>  黃芩  人參 <small>（各壹兩半）</small>  甘草 <small>（壹兩，炙）</small>  半夏 <small>（二合半）</small>  芍藥 <small>（壹兩半）</small>  大棗 <small>（陸枚，擘）</small>  生薑 <small>（壹兩半，切）</small>  柴胡 <small>（肆兩）</small>

- NOO: S2
  TXT: 右玖味，以水柒升，煮取參升，去滓，溫服。

- NOO: CP
  TXT: 附子瀉心湯方

- NOO: S2
  TXT: 大黃 <small>（貳兩）</small>  黃連  黃芩 <small>（各壹兩）</small>  附子 <small>（壹枚，炮，去皮，破，別煮取汁）</small>

- NOO: S2
  TXT: 右肆味，切參味，以麻沸湯貳升漬之，須臾，絞去滓，內附子汁，分溫再服。

- NOO: CP
  TXT: 生薑瀉心湯方

- NOO: S2
  TXT: 生薑 <small>（肆兩，切）</small>  甘草 <small>（參兩，炙）</small>  人參 <small>（參兩）</small>  乾薑 <small>（壹兩）</small>  黃芩 <small>（參兩）</small>  半夏 <small>（半升，洗）</small>  黃連 <small>（壹兩）</small>  大棗 <small>（拾貳枚，擘）</small>

- NOO: S2
  TXT: 右捌味，以水壹斗，煮取陸升，去滓，再煎，取參升，溫服壹升，日參服。

- NOO: CP
  TXT: 甘草瀉心湯方

- NOO: S2
  TXT: 甘草 <small>（肆兩）</small>  黃芩 <small>（參兩）</small>  乾薑 <small>（參兩）</small>  半夏 <small>（半升，洗）</small>  大棗 <small>（拾貳枚，擘）</small>  黃連 <small>（壹兩）</small>

- NOO: S2
  TXT: 右陸味，以水壹斗，煮取陸升，去滓，再煎，取參升，溫服壹升，日參服。

- NOO: CP
  TXT: 黃芩加半夏生薑湯方

- NOO: S2
  TXT: <small>（於黃芩湯方內，加半夏半升，生薑壹兩半，餘依黃芩湯法服。）</small>

- NOO: ZZ
  TXT: 已上伍方，病證並在第四卷內。

- NOO: CP
  TXT: 桂枝加大黃湯方

- NOO: S2
  TXT: 桂枝 <small>（參兩，去皮）</small>  大黃 <small>（壹兩）</small>  芍藥 <small>（陸兩）</small>  生薑 <small>（參兩，切）</small>  甘草 <small>（貳兩，炙）</small>  大棗 <small>（拾貳枚，擘）</small>

- NOO: S2
  TXT: 右陸味，以水柒升，煮取參升，去滓，溫服壹升，日參服。

- NOO: CP
  TXT: 桂枝加芍藥湯方

- NOO: S2
  TXT: <small>（於第二卷桂枝湯方內，更加芍藥參兩，通前共陸兩，餘依桂枝湯法服。）</small>

- NOO: CP
  TXT: 四逆加吳茱萸生薑湯方

- NOO: S2
  TXT: 當歸 <small>（參兩）</small>  芍藥 <small>（參兩）</small>  甘草 <small>（貳兩，炙）</small>  通草 <small>（貳兩）</small>  桂枝 <small>（參兩，去皮）</small>  細辛 <small>（參兩）</small>  生薑 <small>（半斤，切）</small>  吳茱萸 <small>（貳升）</small>  大棗 <small>（貳拾伍枚，擘）</small>

- NOO: S2
  TXT: 右玖味，以水陸升，淸酒陸升，和煮，取伍升，去滓，溫分伍服。<small>（一方水酒各肆升。）</small>

- NOO: ZZ
  TXT: 已上參方，病證並在第六卷內。

- NOO: CP
  TXT: 四逆加人參湯方

- NOO: S2
  TXT: <small>（於四逆湯方內，加人參壹兩，餘依四逆湯法服。）</small>

- NOO: CP
  TXT: 四逆加猪膽汁湯方

- NOO: S2
  TXT: <small>（於四逆湯方內，加入猪膽汁半合，餘依前法服。如無猪膽，以羊膽代之。）</small>

- NOO: S2
  TXT: 已上貳方病證，並在第七卷內。
