

外臺秘要 卷第三 > 天行病方七首

（此方兼療傷寒，爲題云天行，所以入天行部） 許仁則云，此病方家呼爲傷寒，有二種，有陰有陽，陰傷寒者反於陽是也。陽傷寒狀，表裏相應，心熱則口幹苦，肝熱則眼赤暈，脾熱則穀道稍澁，腎熱則耳熱赤，肺熱則鼻幹渴，胃熱則嘔逆，大腸熱則大便秘澁，小腸熱則小便赤少，皮膚熱則脈洪數，身體熱。反此者，乃陰傷寒。夫傷寒者，則爲寒所傷也，寒生陰，陰主殺，凡人陰陽調則無病。氣旣爲寒所傷，便致斯疾也。



[備急千金要方卷第九傷寒上 > 傷寒例第一 1](https://mediclassics.kr/books/108/volume/11/#content_4)

> 小品曰. 古今相傳. 稱傷寒爲難治之疾. 時行溫疫是毒病之氣. 而論治者. 不判傷寒與時行溫疫爲異氣耳. 云傷寒是雅士之辭. 天行溫疫是田舍間號耳. 不說病之異同也. 
> 考之衆經. 其實殊矣. 所宜不同. 方說宜辨. 是以略述其要. 經言. 春氣溫和. 夏氣暑熱. 秋氣淸涼. 冬氣冰洌. 此四時正氣之序也. 冬時嚴寒. 萬類深藏. 君子周密. 則不傷於寒. 或觸冒之者. 乃爲傷寒耳. 其傷於四時之氣. 皆能爲病. 而以傷寒爲毒者. 以其最爲殺厲之氣也. 中而卽病. 名曰傷寒. 不卽病者. 其寒毒藏於肌骨中. 至春變爲溫病. 至夏變爲暑病. 暑病熱極. 重於溫也. 是以辛苦之人. 春夏多溫病熱病者. 皆由冬時觸冒寒冷之所致. 非時行之氣也. 
> 凡時行者. 是春時應暖而反大寒. 夏時應熱而反大冷. 秋時應涼而反大熱. 冬時應寒而反大溫. 此非其時而有其氣. 是以一歲之中. 病無長少. 多相似者. 此則時行之氣也. 傷寒之病. 逐日深淺以施方治. 今世人得傷寒. 或始不早治. 或治不主病. 或日數久淹. 困乃告師. 師苟依方次第而療. 則不中病. 皆宜臨時消息制方. 乃有效耳.


[備急千金要方卷第九傷寒上 > 傷寒例第一 1](https://mediclassics.kr/books/108/volume/11/#content_5)

> 華佗曰. 夫傷寒始得. 一日在皮. 當摩膏火灸之卽愈. 
> 若不解者. 二日在膚. 可依法鍼. 服解肌散發汗. 汗出卽愈. 若不解. 
> 至三日在肌. 復一發汗卽愈. 若不解者. 止勿復發汗也. 
> 至四日在胸. 宜服藜蘆丸. 微吐之則愈. 若病困藜蘆丸不能吐者. 服小豆瓜蒂散. 吐之則愈也. 視病尙未醒. 醒者. 復一法鍼之. 
> 五日在腹. 六日入胃. 入胃乃可下也. 
> 若熱毒在外. 未入於胃. 而先下之者. 其熱乘虛入胃. 卽爛胃也. 然熱入胃要須下去之. 不可留於胃中也. 胃若實熱爲病. 三死一生. 皆不愈. 胃虛熱入. 爛胃也. 其熱微者. 赤斑出. 此候五死一生. 劇者黑斑出者. 此候十死一生. 但論人有强弱. 病有難易. 得效相倍也. 
> 得病無熱. 但狂言煩躁不安. 精彩言語不與人相主當者. 勿以火迫之. 但以猪苓散一方寸匕服之. 當逼與新汲水一升. 若二升. 强飮之. 令以指刺喉中吐之. 病隨手愈. 若不能吐者. 勿强與水. 水停則結心下也. 當更以餘藥吐之. 皆令相主不爲更致危矣. 若此病輩. 不時以猪苓散吐解之者. 其死殆速耳. 亦可先以去毒物及法鍼之尤佳. 夫飮膈實者. 此皆難治. 此三死一生也. 病者過日不以時下. 則熱不得泄. 亦胃爛斑出. 春夏無大吐下. 秋冬無大發法. 冬及始春大寒時宜服神丹丸. 亦可摩膏火灸若春末及夏月始秋. 此熱月不宜火灸及重覆. 宜服六物靑散. 若崔文行度瘴散赤散雪煎亦善. 若無丸散及煎者. 但單煮柴胡數兩. 傷寒時行. 亦可服以發汗. 至再三發汗不解. 當與湯實者轉下之. 其脈朝夕駛者. 爲僻實也朝平夕駛者. 非僻也. 轉下湯爲可早與. 但當少與勿今大下耳. 少與當數其閒也. 諸虛煩熱者. 與傷寒相似. 然不惡. 寒. 身不疼痛. 故知非傷寒也. 不可發汗. 頭不痛. 脈不緊數. 故知非裏實. 不可下也. 如此內外皆不可攻. 而强攻之必遂損竭. 多死難全也. 此虛煩但當與竹葉湯. 若嘔者與橘皮湯一劑. 不愈爲可重與也. 此法數用. 甚有效驗. 傷寒後虛煩亦宜服此湯.