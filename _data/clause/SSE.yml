# 송본 상한론 변맥 평맥 상한례
## 변백법

- NOO: ["SSE-01-001"]
  CTG: [변맥]
  TXT: 問曰：脈有陰陽，何謂也。答曰：凡脈大、浮、數、動、滑，此名陽也；脈沈、澁、弱、弦、微，此名陰也。凡陰病見陽脈者生，陽病見陰脈者死。

- NOO: ["SSE-01-002"]
  CTG: [변맥]
  TXT: 問曰：脈有陽結、陰結者，何以別之。答曰：其脈浮而數，能食，不大便者，此爲實，名曰陽結也，期十七日當劇。其脈沈而遲，不能食，身體重，大便反鞕（音硬下同），名曰陰結也，期十四日當劇。

- NOO: ["SSE-01-003"]
  CTG: [변맥]
  TXT: 問曰：病有洒淅惡寒，而復發熱者，何。答曰：陰脈不足，陽往從之；陽脈不足，陰往乘之。曰：何謂陽不足。答曰：假令寸口脈微，名曰陽不足，陰氣上入陽中，則洒淅惡寒也。曰：何謂陰不足。答曰：尺脈弱，名曰陰不足，陽氣下陷入陰中，則發熱也。

- NOO: ["SSE-01-004"]
  CTG: [변맥]
  TXT: 陽脈浮（一作微），陰脈弱者，則血虛，血虛則筋急也。其脈沈者，榮氣微也。其脈浮，而汗出如流珠者，衛氣衰也。榮氣微者，加燒鍼，則血留不行，更發熱而躁煩也。

- NOO: ["SSE-01-005"]
  CTG: [변맥]
  TXT: 脈藹藹如車蓋者，名曰陽結也（一云：秋脈）。

- NOO: ["SSE-01-006"]
  CTG: [변맥]
  TXT: 脈累累如循長竿者，名曰陰結也（一云：夏脈）。

- NOO: ["SSE-01-007"]
  CTG: [변맥]
  TXT: 脈瞥瞥如羹上肥者，陽氣微也。

- NOO: ["SSE-01-008"]
  CTG: [변맥]
  TXT: 脈縈縈如蜘蛛絲者，陽氣衰也（一云：陰氣）。

- NOO: ["SSE-01-009"]
  CTG: [변맥]
  TXT: 脈綿綿如瀉漆之絶者，亡其血也。

- NOO: ["SSE-01-010"]
  CTG: [변맥]
  TXT: 脈來緩，時一止復來者，名曰結。脈來數，時一止復來者，名曰促（一作：縱）。脈陽盛則促，陰盛則結，此皆病脈。

- NOO: ["SSE-01-011"]
  CTG: [변맥]
  TXT: 陰陽相搏，名曰動。陽動則汗出，陰動則發熱。形冷惡寒者，此三焦傷也。

- NOO: ["SSE-01-012"]
  CTG: [변맥]
  TXT: 若數脈見於關上，上下無頭尾，如豆大，厥厥動搖者，名曰動也。陽脈浮大而濡，陰脈浮大而濡，陰脈與陽脈同等者，名曰緩也。脈浮而緊者，名曰弦也。弦者狀如弓弦，按之不移也。脈緊者，如轉索無常也。

- NOO: ["SSE-01-013"]
  CTG: [변맥]
  TXT: 脈弦而大，弦則爲減，大則爲芤。減則爲寒，芤則爲虛。寒虛相搏，此名爲革。婦人則半產、漏下，男子則亡血、失精。

- NOO: ["SSE-01-014"]
  CTG: [변맥]
  TXT: 問曰：病有戰而汗出，因得解者，何也。答曰：脈浮而緊，按之反芤，此爲本虛，故當戰而汗出也。其人本虛，是以發戰，以脈浮，故當汗出而解也。若脈浮而數，按之不芤，此人本不虛，若欲自解，但汗出耳，不發戰也。

- NOO: ["SSE-01-015"]
  CTG: [변맥]
  TXT: 問曰：病有不戰而汗出解者，何也。答曰：脈大而浮數，故知不戰汗出而解也。

- NOO: ["SSE-01-016"]
  CTG: [변맥]
  TXT: 問曰：病有不戰、不汗出而解者，何也。答曰：其脈自微，此以曾發汗、若吐、若下、若亡血，以內無津液，此陰陽自和，必自愈，故不戰、不汗出而解也。

- NOO: ["SSE-01-017"]
  CTG: [변맥]
  TXT: 問曰：傷寒三日，脈浮數而微，病人身涼和者，何也。答曰：此爲欲解也，解以夜半。脈浮而解者，濈然汗出也。脈數而解者，必能食也。脈微而解者，必大汗出也。

- NOO: ["SSE-01-018"]
  CTG: [변맥]
  TXT: 問曰：脈病，欲知愈未愈者，何以別之。答曰：寸口、關上、尺中三處，大小、浮沈、遲數同等，雖有寒熱不解者，此脈陰陽爲和平，雖劇當愈。

- NOO: ["SSE-01-019"]
  CTG: [변맥]
  TXT: 師曰：立夏得洪（一作：浮）大脈，是其本位。其人病，身體苦疼重者，須發其汗。若明日身不疼不重者，不須發汗。若汗濈濈自出者，明日便解矣。何以言之。立夏脈洪大，是其時脈，故使然也。四時倣此。

- NOO: ["SSE-01-020"]
  CTG: [변맥]
  TXT:  問曰：凡病欲知何時得。何時愈。答曰：假令夜半得病者，明日日中愈。日中得病者，夜半愈。何以言之。日中得病，夜半愈者，以陽得陰則解也。夜半得病，明日日中愈者，以陰得陽則解也。

- NOO: ["SSE-01-021"]
  CTG: [변맥]
  TXT: 寸口脈浮爲在表，沈爲在裏，數爲在府，遲爲在藏。假令脈遲，此爲在藏也。

- NOO: ["SSE-01-022"]
  CTG: [변맥]
  TXT: 趺陽脈浮而澁，少陰脈如經者，其病在脾，法當下利。何以知之。若脈浮大者，氣實血虛也。今趺陽脈浮而澁，故知脾氣不足，胃氣虛也。以少陰脈弦而浮（一作：沈）纔見，此爲調脈，故稱如經也。若反滑而數者，故知當屎膿也（玉函作溺）。

- NOO: ["SSE-01-023"]
  CTG: [변맥]
  TXT: 寸口脈浮而緊，浮則爲風，緊則爲寒。風則傷衛，寒則傷榮。榮衛俱病，骨節煩疼，當發其汗也。

- NOO: ["SSE-01-024"]
  CTG: [변맥]
  TXT: 趺陽脈遲而緩，胃氣如經也。趺陽脈浮而數，浮則傷胃，數則動脾，此非本病，醫特下之所爲也。榮衛內陷，其數先微，脈反但浮，其人必大便鞕，氣噫而除。何以言之。本以數脈動脾，其數先微，故知脾氣不治，大便鞕，氣噫而除。今脈反浮，其數改微，邪氣獨留，心中則飢，邪熱不殺穀，潮熱發渴，數脈當遲緩，脈因前後度數如法，病者則飢。數脈不時，則生惡瘡也。

- NOO: ["SSE-01-025"]
  CTG: [변맥]
  TXT: 師曰：病人脈微而澁者，此爲醫所病也。大發其汗，又數大下之，其人亡血，病當惡寒，後乃發熱，無休止時，夏月盛熱，欲著複衣，冬月盛寒，欲裸其身。所以然者，陽微則惡寒，陰弱則發熱。此醫發其汗，使陽氣微，又大下之，令陰氣弱。五月之時，陽氣在表，胃中虛冷，以陽氣內微，不能勝冷，故欲著複衣。十一月之時，陽氣在裏，胃中煩熱，以陰氣內弱，不能勝熱，故欲裸其身。又陰脈遲澁，故知亡血也。

- NOO: ["SSE-01-026"]
  CTG: [변맥]
  TXT: 脈浮而大，心下反鞕，有熱，屬藏者，攻之，不令發汗。屬府者，不令溲數，溲數則大便鞕。汗多則熱愈，汗少則便難，脈遲尙未可攻。

- NOO: ["SSE-01-027"]
  CTG: [변맥]
  TXT: 脈浮而洪，身汗如油，喘而不休，水漿不下，形體不仁，乍靜乍亂，此爲命絶也。又未知何藏先受其災，若汗出髮潤，喘不休者，此爲肺先絶也。陽反獨留，形體如煙熏，直視搖頭者，此爲心絶也。脣吻反靑，四肢漐習者，此爲肝絶也。環口黧黑，柔汗發黃者，此爲脾絶也。溲便遺失、狂言、目反直視者，此爲腎絶也。又未知何藏陰陽前絶，若陽氣前絶，陰氣後竭者，其人死，身色必靑。陰氣前絶，陽氣後竭者，其人死，身色必赤，腋下溫，心下熱也。

- NOO: ["SSE-01-028"]
  CTG: [변맥]
  TXT: 寸口脈浮大，而醫反下之，此爲大逆。浮則無血，大則爲寒，寒氣相搏，則爲腸鳴。醫乃不知，而反飮冷水，令汗大出，水得寒氣，冷必相搏，其人卽䭇（音噎下同）。

- NOO: ["SSE-01-029"]
  CTG: [변맥]
  TXT: 趺陽脈浮，浮則爲虛，浮虛相搏，故令氣䭇，言胃氣虛竭也。脈滑則爲噦。此爲醫咎，責虛取實，守空迫血。脈浮，鼻中燥者，必衄也。

- NOO: ["SSE-01-030"]
  CTG: [변맥]
  TXT: 諸脈浮數，當發熱，而洒淅惡寒。若有痛處，飮食如常者，畜積有膿也。

- NOO: ["SSE-01-031"]
  CTG: [변맥]
  TXT: 脈浮而遲，面熱赤而戰惕者，六七日當汗出而解。反發熱者，差遲。遲爲無陽，不能作汗，其身必痒也。

- NOO: ["SSE-01-032"]
  CTG: [변맥]
  TXT: 寸口脈陰陽俱緊者，法當淸邪中於上焦，濁邪中於下焦。淸邪中上，名曰潔也；濁邪中下，各曰渾也。陰中於邪，必內慄也，表氣微虛，裏氣不守，故使邪中於陰也。陽中於邪，必發熱、頭痛、項强、頸孿、腰痛、脛酸，所爲陽中霧露之氣。故曰淸邪中上，濁邪中下。陰氣爲慄，足膝逆冷，便溺妄出，表氣微虛，裏氣微急，三焦相溷，內外不通。上焦怫（音佛下同）鬱，藏氣相熏，口爛食斷也。中焦不治，胃氣上衝，脾氣不轉，胃中爲濁，榮衛不通，血凝不流。若衛氣前通者，小便赤黃，與熱相搏，因熱作使，遊於經絡，出入藏府，熱氣所過，則爲癰膿。若陰氣前通者，陽氣厥微，陰無所使，客氣內入，嚏而出之，聲嗢（乙骨切）咽塞。寒厥相追，爲熱所擁，血凝自下，狀如豚肝。陰陽俱厥，脾氣孤弱，五液注下。下焦不盍（一作闔），淸便下重，令便數難，齊築湫痛，命將難全。

- NOO: ["SSE-01-033"]
  CTG: [변맥]
  TXT: 脈陰陽俱緊者，口中氣出，脣口乾燥，踡臥足冷，鼻中涕出，舌上胎滑，勿妄治也。到七日以來，其人微發熱，手足溫者，此爲欲解。或到八日以上，反大發熱者，此爲難治。設使惡寒者，必欲嘔也。腹內痛者，必欲利也。

- NOO: ["SSE-01-034", "SSE-01-034A"]
  CTG: [변맥]
  TXT: 脈陰陽俱緊，至於吐利，其脈獨不解。緊去入安，此爲欲解。若脈遲，至六七日，不欲食，此爲晚發，水停故也，爲未解。食自可者，爲欲解。

- NOO: ["SSE-01-034", "SSE-01-034B"]
  CTG: [변맥]
  TXT: 病六七日，手足三部脈皆至，大煩而口噤不能言，其人躁擾者，必欲解也。若脈和，其人大煩，目重，臉內際黃者，此欲解也。

- NOO: ["SSE-01-035"]
  CTG: [변맥]
  TXT:  解浮而數，浮爲風，數爲虛，風爲熱，虛爲寒，風虛相搏，則洒淅惡寒也。

- NOO: ["SSE-01-036"]
  CTG: [변맥]
  TXT: 脈浮而滑，浮爲陽，滑爲實，陽實相搏，其脈數疾，衛氣失度。浮滑之脈數疾，發熱汗出者，此爲不治。

- NOO: ["SSE-01-037"]
  CTG: [변맥]
  TXT: 傷寒咳逆上氣，其脈散者死，謂其形損故也。

## 平脈法第二

- NOO: ["SSE-02-001"]
  CTG: [평맥]
  TXT: 問曰：脈有三部，陰陽相乘。榮衛血氣，在人體躬。呼吸出入，上下於中，因息遊布，津液流通。隨時動作，效象形容，春弦秋浮，冬沈夏洪。察色觀脈，大小不同，一時之間，變無經常，尺寸參差，或短或長。上下乖錯，或存或亡。病輒改易，進退低昂。心迷意惑，動失紀綱。願爲具陳，令得分明。

- NOO: ["SSE-02-002"]
  CTG: [평맥]
  TXT: 師曰：子之所問，道之根源。脈有三部，尺寸及關。榮衛流行，不失衡銓。腎沈、心洪、肺浮、肝弦，此自經常，不失銖分。出入升降，漏刻周旋，水下百刻，一周循環。當復寸口，虛實見焉。變化相乘，陰陽相干。風則浮虛，寒則牢堅。沈潛水滀，支飮急弦。動則爲痛，數則熱煩。設有不應，知變所緣，三部不同，病各異端。大過可怪，不及亦然。邪不空見，終必有奸，審察表裏，三焦別焉。知其所舍，消息診看，料度府藏，獨見若神。爲子條記，傳與賢人。

- NOO: ["SSE-02-003"]
  CTG: [평맥]
  TXT: 師曰：呼吸者，脈之頭也。初持脈，來疾去遲，此出疾入遲，名曰內虛外實也。初持脈，來遲去疾，此出遲入疾，名曰內實外虛也。

- NOO: ["SSE-02-004"]
  CTG: [평맥]
  TXT: 問曰：上工望而知之，中工問而知之，下工脈而知之，願聞其說。師曰：病家人請，云病人苦發熱，身體疼，病人自臥。師到，診其脈，沈而遲者，知其差也。何以知之。若表有病者，脈當浮大，今脈反沈遲，故知愈也。假令病人云，腹內卒痛，病人自坐。師到，脈之，浮而大者，知其差也。何以知之。若裏有病者，脈當沈而細，今脈浮大，故知愈也。

- NOO: ["SSE-02-005"]
  CTG: [평맥]
  TXT: 師曰：病家人來請，云病人發熱、煩極。明日師到，病人向壁臥，此熱已去也。設令脈不和，處言已愈。設令向壁臥，聞師到，不驚起而盼視，若三言三止，脈之，嚥唾者，此詐病也。設令脈自和，處言此病大重，當須服吐下藥，鍼灸數十百處，乃愈。

- NOO: ["SSE-02-006"]
  CTG: [평맥]
  TXT: 師持脈，病人欠者，無病也。脈之，呻者，病也。言遲者，風也。搖頭言者，裏痛也。行遲者，表强也。坐而伏者，短氣也。坐而下一腳者，腰痛也。裏實護腹，如懷卵物者，心痛也。

- NOO: ["SSE-02-007"]
  CTG: [평맥]
  TXT: 師曰：伏氣之病，以意候之，今月之內，欲有伏氣。假令舊有伏氣，當須脈之。若脈微弱者，當喉中痛似傷，非喉痹也。病人云：實咽中痛。雖爾，今復欲下利。

- NOO: ["SSE-02-008"]
  CTG: [평맥]
  TXT: 問曰：人恐怖者，其脈何狀。師曰：脈形如循絲累累然，其面白脫色也。

- NOO: ["SSE-02-009"]
  CTG: [평맥]
  TXT: 問曰：人不飮，其脈何類。師曰：脈自澁，脣口乾燥也。問曰：人愧者，其脈何類。師曰：脈浮，而面色乍白乍赤。

- NOO: ["SSE-02-010"]
  CTG: [평맥]
  TXT: 問曰：經說，脈有三菽、六菽重者，何謂也。師曰：脈，人以指按之，如三菽之重者，肺氣也；如六菽之重者，心氣也；如九菽之重者，脾氣也；如十二菽之重者，肝氣也；按之至骨者，腎氣也（菽者，小豆也）。假令下利，寸口、關上、尺中，悉不見脈，然尺中時一小見，脈再擧頭（一云：按投）者，腎氣也。若見損脈來至，爲難治（腎謂所勝脾，脾勝不應時）。

- NOO: ["SSE-02-011"]
  CTG: [평맥]
  TXT: 問曰：脈有相乘、有縱、有橫、有逆、有順，何謂也。師曰：水行乘火，金行乘木，名曰縱。火行乘水，木行乘金，名曰橫。水行乘金，火行乘木，名曰逆。金行乘水，木行乘火，名曰順也。

- NOO: ["SSE-02-012"]
  CTG: [평맥]
  TXT: 問曰：脈有殘賊，何謂也。師曰：脈有弦、緊、浮、滑、沈、澁，此六脈，名曰殘賤，能爲諸脈作病也。

- NOO: ["SSE-02-013"]
  CTG: [평맥]
  TXT: 問曰：脈有災怪，何謂也。師曰：假令人病，脈得太陽，與形證相應，因爲作湯。比還送湯，如食頃，病人乃大吐，若下利，腹中痛。師曰：我前來不見此證，今乃變異，是名災怪。又問曰：何緣作此吐利。答曰：或有舊時服藥，今乃發作，故爲災怪耳。

- NOO: ["SSE-02-014"]
  CTG: [평맥]
  TXT: 問曰：東方肝脈，其形何似。師曰：肝者，木也，名厥陰，其脈微弦濡弱而長，是肝脈也。肝病自得濡弱者，愈也。假令得純弦脈者，死。何以知之。以其脈如弦直，此是肝藏傷，故知死也。

- NOO: ["SSE-02-015"]
  CTG: [평맥]
  TXT: 南方心脈，其形何似。師曰：心者火也，名少陰，其脈洪大而長，是心脈也。心病自得洪大者，愈也。假令脈來微去大，故名反，病在裏也。脈來頭小本大，故名覆，病在表也。上微頭小者，則汗出。下微本大者，則爲關格不通，不得尿。頭無汗者，可治，有汗者，死。

- NOO: ["SSE-02-016"]
  CTG: [평맥]
  TXT: 西方肺脈，其形何似。師曰：肺者金也，名太陰，其脈毛浮也。肺病自得此脈，若得緩遲者，皆愈。若得數者，則劇。何以知之。數者，南方火，火剋西方金，法當癰腫，爲難治也。

- NOO: ["SSE-02-017"]
  CTG: [평맥]
  TXT: 問曰：二月得毛浮脈，何以處言，至秋當死。師曰：二月之時，脈當濡弱，反得毛浮者，故知至秋死。二月肝用事，肝屬木，脈應濡弱，反得毛浮脈者，是肺脈也。肺屬金，金來剋木，故知至秋死。他皆倣此。

- NOO: ["SSE-02-018"]
  CTG: [평맥]
  TXT: 師曰：脈，肥人責浮，瘦人責沈。肥人當沈，今反浮；瘦人當浮，今反沈，故責之。

- NOO: ["SSE-02-019"]
  CTG: [평맥]
  TXT: 師曰：寸脈下不至關，爲陽絶；尺脈上不至關，爲陰絶。此皆不治，決死也。若計其餘命生死之期，期以月節剋之也。

- NOO: ["SSE-02-020"]
  CTG: [평맥]
  TXT: 師曰：脈病人不病，名曰行尸，以無王氣，卒眩仆不識人者，短命則死。人病脈不病，名曰內虛，以無穀神，雖困無苦。

- NOO: ["SSE-02-021"]
  CTG: [평맥]
  TXT: 問曰：翕奄沈，名曰滑，何謂也。師曰：沈爲純陰，翕爲正陽，陰陽和合，故令脈滑，關尺自平。陽明脈微沈，食飮自可。少陰脈微滑，滑者，緊之浮名也，此爲陰實，其人必股內汗出，陰下濕也。

- NOO: ["SSE-02-022"]
  CTG: [평맥]
  TXT: 問曰：曾爲人所難，緊脈從何而來。師曰：假令亡汗，若吐，以肺裏寒，故令脈緊也。假令咳者，坐飮冷水，故令脈緊也。假令下利，以胃虛冷，故令脈緊也。

- NOO: ["SSE-02-023"]
  CTG: [평맥]
  TXT: 寸口衛氣盛，名曰高（高者，暴狂而肥）。

- NOO: ["SSE-02-024"]
  CTG: [평맥]
  TXT: 榮氣盛，名曰章（章者，暴澤而光）。

- NOO: ["SSE-02-025"]
  CTG: [평맥]
  TXT: 高章相搏，名曰綱（綱者，身筋急，脈强直故也）。

- NOO: ["SSE-02-026"]
  CTG: [평맥]
  TXT: 衛氣弱，名曰惵（惵者，心中氣動迫怯）。

- NOO: ["SSE-02-027"]
  CTG: [평맥]
  TXT: 榮氣弱，名曰卑（卑者，心中常自羞愧）。

- NOO: ["SSE-02-028"]
  CTG: [평맥]
  TXT: 惵卑相搏，名曰損（損者，五藏六府俱乏氣虛惙故也）。

- NOO: ["SSE-02-029"]
  CTG: [평맥]
  TXT: 衛氣和，名曰緩（緩者，四肢不能自收）。

- NOO: ["SSE-02-030"]
  CTG: [평맥]
  TXT: 榮氣和，名曰遲（遲者，身體俱重，但欲眠也）。

- NOO: ["SSE-02-031"]
  CTG: [평맥]
  TXT: 緩遲相搏，名曰沈（沈者，腰中直，腹內急痛，但欲臥，不欲行）。

- NOO: ["SSE-02-032"]
  CTG: [평맥]
  TXT: 寸口脈緩而遲，緩則陽氣長，其色鮮，其顔光，其聲商，毛髮長。遲則陰氣盛，骨髓生，血滿，肌肉緊薄鮮鞕。陰陽相抱，榮衛俱行，剛柔相得，名曰强也。

- NOO: ["SSE-02-033"]
  CTG: [평맥]
  TXT: 趺陽脈滑而緊，滑者胃氣實，緊者脾氣强。持實擊强，痛還自傷，以手把刃，坐作瘡也。

- NOO: ["SSE-02-034"]
  CTG: [평맥]
  TXT: 寸口脈浮而大，浮爲虛，大爲實。在尺爲關，在寸爲格。關則不得小便，格則吐逆。

- NOO: ["SSE-02-035"]
  CTG: [평맥]
  TXT: 趺陽脈伏而澁，伏則吐逆，水穀不化，澁則食不得入，名曰關格。

- NOO: ["SSE-02-036"]
  CTG: [평맥]
  TXT: 脈浮而大，浮爲風虛，大爲氣强，風氣相搏，必成隱★，身體爲痒。痒者名泄風，久久爲痂癩（眉少髮稀，身有乾瘡而腥臭也）。

- NOO: ["SSE-02-037"]
  CTG: [평맥]
  TXT: 寸口脈弱而遲，弱者衛氣微，遲者榮中寒。榮爲血，血寒則發熱。衛爲氣，氣微者，心內飢，飢而虛滿，不能食也。趺陽脈大而緊者，當卽下利，爲難治。

- NOO: ["SSE-02-038"]
  CTG: [평맥]
  TXT: 寸口脈弱而緩，弱者陽氣不足，緩者胃氣有餘。噫而吞酸，食卒不下，氣塡於晡上也（一作：下）。

- NOO: ["SSE-02-039"]
  CTG: [평맥]
  TXT: 趺陽脈緊而浮，浮爲氣，緊爲寒。浮爲腹滿，緊爲絞痛。浮緊相搏，腸鳴而轉，轉卽氣動，膈氣乃下。少陰脈不出，其陰腫大而虛也。

- NOO: ["SSE-02-040"]
  CTG: [평맥]
  TXT: 寸口脈微而澁，微者衛氣不行，澁者榮氣不逮。榮衛不能相將，三焦無所仰，身體痹不仁。榮氣不足，則煩疼，口難言。衛氣虛者，則惡寒數欠。三焦不歸其部，上焦不歸者，噫而酢吞。中焦不歸者，不能消穀引食。下焦不歸者，則遺溲。

- NOO: ["SSE-02-041"]
  CTG: [평맥]
  TXT: 趺陽脈沈而數，沈爲實，數消穀。緊者，病難冶。

- NOO: ["SSE-02-042"]
  CTG: [평맥]
  TXT: 寸口脈微而澁，微者衛氣衰，澁者榮氣不足。衛氣衰，面色黃。榮氣不足，面色靑。榮爲根，衛爲葉。榮衛俱微，則根葉枯槁，而寒慄、咳逆、唾腥、吐涎沫也。

- NOO: ["SSE-02-043"]
  CTG: [평맥]
  TXT: 趺陽脈浮而芤，浮者衛氣虛，芤者榮氣傷，其身體瘦，肌肉甲錯，浮芤相搏，宗氣微衰，四屬斷絶（四屬者，謂皮、肉、脂、髓。俱竭，宗氣則衰矣）。

- NOO: ["SSE-02-044"]
  CTG: [평맥]
  TXT: 寸口脈微而緩，微者衛氣踈，踈則其膚空。緩者胃氣實，實則穀消而水化也。穀入於胃，脈道乃行，水入於經，其血乃成。榮盛，則其膚必踈，三焦絶經，名曰血崩。

- NOO: ["SSE-02-045"]
  CTG: [평맥]
  TXT: 趺陽脈微而緊，緊則爲寒，微則爲虛，微緊相搏，則爲短氣。少陰脈弱而澁，弱者微煩，澁者厥逆。趺陽脈不出，脾不上下，身冷膚鞕。

- NOO: ["SSE-02-046"]
  CTG: [평맥]
  TXT: 少陰脈不至，腎氣微，少精血，奔氣促迫，上入胸膈，宗氣反聚，血結心下，陽氣退下，熱歸陰股，與陰相動，令身不仁，此爲尸厥。當刺期門、巨闕（宗氣者，三焦歸氣也，有名無形，氣之神使也。下榮玉莖，故宗筋聚縮之也）。

- NOO: ["SSE-02-047"]
  CTG: [평맥]
  TXT: 寸口脈微，尺脈緊，其人虛損，多汗，知陰常在，絶不見陽也。

- NOO: ["SSE-02-048"]
  CTG: [평맥]
  TXT: 寸口諸微亡陽，諸濡亡血，諸弱發熱，諸緊爲寒。諸乘寒者，則爲厥，鬱冒不仁，以胃無穀氣，脾澁不通，口急不能言，戰而慄也。

- NOO: ["SSE-02-049"]
  CTG: [평맥]
  TXT: 問曰：濡弱何以反適十一頭。師曰：五藏六府相乘，故令十一。

- NOO: ["SSE-02-050"]
  CTG: [평맥]
  TXT: 問曰：何以知乘府。何以知乘藏。師曰：諸陽浮數爲乘府，諸陰遲澁爲乘藏也。

## 傷寒例第三

- NOO: ["SSE-03-001"]
  CTG: [상한례]
  TXT: 四時八節二十四氣七十二候決病法。立春正月節斗指艮；雨水正月中指寅；驚蟄二月節指甲；春分二月中指卯；淸明三月節指乙；穀雨三月中指辰；立夏四月節指巽；小滿四月中指巳；芒種五月節指丙；夏至五月中指午；小暑六月節指丁；大暑六月中指未；立秋七月節指坤；處暑七月中指申；白露八月節指庚；秋分八月中指酉；寒露九月節指辛；霜降九月中指戌； 立冬十月節指乾；小雪十月中指亥；大雪十一月節指壬；冬至十一月中指子；小寒十二月節指癸；大寒十二月中指丑（二十四氣，節有十二，中氣有十二，五日爲一候，氣亦同，合有七十二候，決病生死。此須洞解之也。）

- NOO: ["SSE-03-002"]
  CTG: [상한례]
  TXT: 《陰陽大論》云：春氣溫和，夏氣暑熱，秋氣淸涼，冬氣冰列，此則四時正氣之序也。

- NOO: ["SSE-03-003"]
  CTG: [상한례]
  TXT: 冬時嚴寒，萬類深藏，君子固密，則不傷於寒，觸冒之者，乃名傷寒耳，

- NOO: ["SSE-03-004"]
  CTG: [상한례]
  TXT: 其傷於四時之氣，皆能爲病。以傷寒爲毒者，以其最成殺厲之氣也。中而卽病者，名曰傷寒。不卽病者，寒毒藏於肌膚，至春變爲溫病，至夏變爲暑病。暑病者，熱極重於溫也。

- NOO: ["SSE-03-005"]
  CTG: [상한례]
  TXT: 是以辛苦之人，春夏多溫熱病者，皆由冬時觸寒所致，非時行之氣也。凡時行者，春時應暖，而反大寒；夏時應熱，而反大涼；秋時應涼，而反大熱；冬時應寒，而反大溫。此非其時而有其氣，是以一噦之中，長幼之病多相似者，此則時行之氣也。

- NOO: ["SSE-03-006"]
  CTG: [상한례]
  TXT: 夫欲候知四時正氣爲病，及時行疫氣之法，皆當按斗曆占之。九月霜降節後，宜漸寒，向冬大寒，至正月，雨水節後，宜解也。所以謂之雨水者，以冰雪解而爲雨水故也。至驚蟄二月節後，氣漸和暖，向夏大熱，至秋便涼。從霜降以後，至春分以前，凡有觸冒霜露，體中寒卽病者，謂之傷寒也。九月十月，寒氣尙微，爲病則輕。十一月十二月，寒冽已嚴，爲病則重。正月二月，寒漸將解，爲病亦輕。此以冬時不調，適有傷寒之人，卽爲病也。

- NOO: ["SSE-03-007"]
  CTG: [상한례]
  TXT: 其冬有非節之暖者，名爲冬溫。冬溫之毒，與傷寒大異，冬溫復有先後，更相重沓，亦有輕重，爲治不同，證如後章。

- NOO: ["SSE-03-008"]
  CTG: [상한례]
  TXT: 從立春節後，其中無暴大寒，又不冰雪，而有人壯熱爲病者，此屬春時陽氣，發於冬時伏寒，變爲溫病。

- NOO: ["SSE-03-009"]
  CTG: [상한례]
  TXT: 從春分以後，至秋分節前，天有暴寒者，皆爲時行寒疫也。三月四月，或有暴寒，其時陽氣尙弱，爲寒所折，病熱猶輕。五月六月，陽氣已盛，爲寒所折，病熱則重。七月八月，陽氣已衰，爲寒所折，病熱亦微。其病與溫及暑病相似，但治有殊耳。

- NOO: ["SSE-03-010"]
  CTG: [상한례]
  TXT: 十五日得一氣，於四時之中，一時有六氣，四六名爲二十四氣。

- NOO: ["SSE-03-011"]
  CTG: [상한례]
  TXT: 然氣候亦有應至仍不至，或有未應至而至者，或有至而太過者，皆成病氣也。但天地動靜，陰陽豉擊者，各正一氣耳。

- NOO: ["SSE-03-012"]
  CTG: [상한례]
  TXT: 是以彼春之暖，爲夏之暑。彼秋之忿，爲冬之怒。

- NOO: ["SSE-03-013"]
  CTG: [상한례]
  TXT: 是故冬至之後，一陽爻升，一陰爻降也。夏至之後，一陽氣下，一陰上也。斯則冬夏二至，陰陽合也。春秋二分，陰陽離也。陰陽交易，人變病焉。此君子春夏養陽，秋冬養陰，順天地之剛柔也。小人觸冒，必嬰暴疹。須知毒烈之氣，留在何經，而發何病，詳而取之。

- NOO: ["SSE-03-014"]
  CTG: [상한례]
  TXT: 是以春傷於風，夏必飱泄。夏傷於暑，秋必病瘧。秋傷於濕，冬必咳嗽。冬傷於寒，春必病溫。此必然之道，可不審明之！

- NOO: ["SSE-03-015"]
  CTG: [상한례]
  TXT: 傷寒之病，逐日淺深，以施方治。今世人傷寒，或始不早治，或治不對病，或日數久淹，困乃告醫。醫人又不依次第而治之，則不中病。皆宜臨時消息制方，無不效也。

- NOO: ["SSE-03-016"]
  CTG: [상한례]
  TXT: 今溲採仲景舊論，錄其證候、診脈聲色，對病眞方，有神驗者，擬防世急也。

- NOO: ["SSE-03-017"]
  CTG: [상한례]
  TXT: 又土地溫涼，高下不同。物性剛柔，飡居亦異。是故黃帝興四方之問，岐伯擧四治之能，以訓後賢，開其未悟者。臨病之工，宜須兩審也。凡傷於寒，則爲病熱，熱雖甚，不死。若兩感於寒而病者，必死。尺寸俱浮者，太陽受病也，當一二日發。以其脈上連風府，故頭★痛，腰脊强。

- NOO: ["SSE-03-018"]
  CTG: [상한례]
  TXT: 尺寸俱長者，陽明受病也，當二三日發。以其脈夾鼻、絡於目，★身熱、目疼、鼻乾、不得臥。

- NOO: ["SSE-03-019"]
  CTG: [상한례]
  TXT: 尺寸俱弦者，少陽受病也，當三四日發。以其脈循脇絡於耳，故胸脇痛而耳聾。

- NOO: ["SSE-03-020"]
  CTG: [상한례]
  TXT: 此三經皆受病，未入於府者，可汗而已。

- NOO: ["SSE-03-021"]
  CTG: [상한례]
  TXT: 尺寸俱沈細者，太陰受病也，當四五日發。以其脈布胃中，絡於嗌，故腹滿而嗌乾。

- NOO: ["SSE-03-022"]
  CTG: [상한례]
  TXT: 尺寸俱沈者，少陰受病也，當五六日發。以其脈貫腎，絡於肺，繫舌本，故口燥舌乾而渴。尺寸俱微緩者，厥陰受病也，當六七日發。以其脈循陰器，絡於肝，故煩滿而囊縮。

- NOO: ["SSE-03-023"]
  CTG: [상한례]
  TXT: 此三經皆受病，已入於府，可下而已。

- NOO: ["SSE-03-024"]
  CTG: [상한례]
  TXT: 若兩感於寒者，一日太陽受之，卽與少陰俱病，則頭痛、口乾、煩滿而渴。二日陽明受之，卽與太陰俱病，則腹滿身熱、不欲食、譫（之廉切又女監切下同）語。三日少陽受之，卽與厥陰俱病，則耳聾，囊縮而厥，水漿不入，不知人者，六日死。若三陰三陽、五藏六府皆受病，則榮衛不行。藏府不通，則死矣。

- NOO: ["SSE-03-025"]
  CTG: [상한례]
  TXT: 其不兩感於寒，更不傳經，不加異氣者，至七日太陽病衰，頭痛少愈也。八日陽明病衰，身熱少歇也。九日少陽病衰，耳聾微聞也。十日太陰病衰，腹減如故，則思飮食。十一日少陰病衰，渴止舌乾，已而嚏也。十二日厥陰病衰，囊縱，少腹微下，大氣皆去，病人精神爽慧也。若過十三日以上不間，寸尺陷者，大危。

- NOO: ["SSE-03-026"]
  CTG: [상한례]
  TXT: 若更感異氣，變爲他病者，當依後壞病證而治之。若脈陰陽俱盛，重感於寒者，變成溫瘧。

- NOO: ["SSE-03-027"]
  CTG: [상한례]
  TXT: 陽脈浮滑，陰脈濡弱者，更遇於風，變爲風溫。

- NOO: ["SSE-03-028"]
  CTG: [상한례]
  TXT: 陽脈洪數，陰脈實大者，更遇溫熱，變爲溫毒。溫毒爲病最重也。

- NOO: ["SSE-03-029"]
  CTG: [상한례]
  TXT: 陽脈濡弱，陰脈弦緊者，更遇溫氣，變爲溫疫（一本作：瘧），以此冬傷於寒，發爲溫病，脈之變證，方治如說。

- NOO: ["SSE-03-030"]
  CTG: [상한례]
  TXT: 凡人有疾，不時卽治，隱忍冀差，以成痼疾。小兒女子，益以滋甚。時氣不和，便當早言，尋其邪由，及在腠理，以時治之，罕有不愈者。患人忍之，數日乃說，邪氣入藏，則難可制。此爲家有患，備慮之要。凡作湯藥，不可避晨夜，覺病須臾，卽宜便治，不等早晚，則易愈矣。如或差遲，病卽傳變，雖欲除治，必難爲力。服藥不如方法，縱意違師，不須治之。

- NOO: ["SSE-03-031"]
  CTG: [상한례]
  TXT: 凡傷寒之病，多從風寒得之。始表中風寒，人裏則不消矣。未有溫覆而當，不消散者。不在證治，擬欲攻之，猶當先解表，乃可下之。若表已解，而內不消，非大滿，猶生寒熱，則病不除。若表已解，而內不消，大滿大實，堅有燥屎，自可除下之，雖四五日，不能爲禍也。若不宜下，而便攻之，內虛熱入，協熱遂利，煩躁諸變，不可勝數，輕者困篤，重者必死矣。

- NOO: ["SSE-03-032"]
  CTG: [상한례]
  TXT: 夫陽盛陰虛，汗之則死，下之則愈。陽虛陰盛，汗之則愈，下之則死。夫如是，則神丹安可以誤發？甘遂何可以妄攻？虛盛之治，相背千里，吉凶之機，應若影響，豈容易哉！況桂枝下咽，陽盛卽斃。承氣入胃，陰盛以亡。死生之要，在乎須臾，視身之盡，不暇計日。此陰陽虛實之交錯，其候至微，發汗吐下之相反，其禍至速。而醫術淺狹，懵然不知病源，爲治乃誤，使病者殞沒，自謂其分。至令冤魂塞於冥路，死屍盈於曠野，仁者鑒此，豈不痛歟！

- NOO: ["SSE-03-033"]
  CTG: [상한례]
  TXT: 凡兩感病俱作，治有先後，發表攻裏，本自不同。而執迷用意者，乃云神丹、甘遂，合而飮之，且解其表，又除其裏。言巧似是，其理實違。夫智者之擧錯也，常審以愼。愚者之動作也，必果而速。安危之變，豈可詭哉！世上之士，但務彼翕習之榮，而莫見此傾危之敗，惟明者，居然能護其本，近取諸身，夫何遠之有焉。

- NOO: ["SSE-03-034"]
  CTG: [상한례]
  TXT: 凡發汗溫煖湯藥，其方雖言日三服，若病劇不解，當促其間，可半日中盡三服。若與病相咀，卽便有所覺。病重者，一日一夜，當晬時觀之，如服一劑，病證猶在，故當復作本湯服之。至有不肯汗出，服三劑乃解。若汗不出者，死病也。

- NOO: ["SSE-03-035"]
  CTG: [상한례]
  TXT: 凡得時氣病，至五六日，而渴欲飮水，飮不能多，不當與也，何者？以腹中熱尙少，不能消之，便更與人作病也。至七八日，大渴，欲飮水者，猶當依證而與之。與之常令不足，勿極意也。言能飮一斗，與五升。若飮而腹滿，小便不利，若喘若噦，不可與之也。忽然大汗出，是爲自愈也。

- NOO: ["SSE-03-036"]
  CTG: [상한례]
  TXT: 凡得病，反能飮水，此爲欲愈之病。其不曉病者，但聞病飮水自愈，小渴者，乃强與飮之，因成其禍，不可復數也。

- NOO: ["SSE-03-037"]
  CTG: [상한례]
  TXT: 凡得病，厥脈動數，服湯藥更遲，脈浮大減小，初躁後靜，此皆愈證也。

- NOO: ["SSE-03-038"]
  CTG: [상한례]
  TXT: 凡治溫病，可刺五十九穴。又身之穴，三百六十有五，其三十穴，灸之有害。七十九穴，刺之爲災。幷中髓也。

- NOO: ["SSE-03-039"]
  CTG: [상한례]
  TXT: 脈四損，三日死。平人四息，病人脈一至，名曰四損。

- NOO: ["SSE-03-040"]
  CTG: [상한례]
  TXT: 脈五損，一日死。平人五息，病人脈一至，名曰五損。

- NOO: ["SSE-03-041"]
  CTG: [상한례]
  TXT: 脈六損，一時死。平人六息，病人脈一至，名曰六損。

- NOO: ["SSE-03-042"]
  CTG: [상한례]
  TXT: 脈盛身寒，得之傷寒。脈虛身熱，得之傷暑。

- NOO: ["SSE-03-043"]
  CTG: [상한례]
  TXT: 脈陰陽俱盛，大汗出，不解者，死。脈陰陽俱虛，熱不止者，死。脈至乍數乍踈者，死。脈至如轉索，其日死。譫言妄語，身微熱，脈浮大，手足溫者，生。逆冷，脈沈細者，不過一日死矣。此以前是傷寒熱病證候也。


##辨痓濕暍脈證第四（痓音★又作痓去郢切下同）

- NOO: ["SSE-04-001"]
  CTG: [치습갈]
  TXT: 傷寒所致太陽病痓、濕、暍此三種，宜應別論，以爲與傷寒相似，故此見之。

- NOO: ["SSE-04-002"]
  CTG: [치습갈]
  TXT: 太陽病，發熱無汗，反惡寒者，名曰剛痓。

- NOO: ["SSE-04-003"]
  CTG: [치습갈]
  TXT: 太陽病，發熱汗出而不惡寒（病源云惡寒），名曰柔痓。

- NOO: ["SSE-04-004"]
  CTG: [치습갈]
  TXT: 太陽病，發熱，脈沈而細者，名曰痓。

- NOO: ["SSE-04-005"]
  CTG: [치습갈]
  TXT: 太陽病，發汗太多，因致痓。

- NOO: ["SSE-04-006"]
  CTG: [치습갈]
  TXT: 病身熱足寒，頸項强急，惡寒，時頭熱面赤，目脈赤，獨頭面搖，卒口噤，背反張者，痓病也。

- NOO: ["SSE-04-007"]
  CTG: [치습갈]
  TXT: 太陽病，關節疼痛而煩，脈沈而細（一作：緩）者，此名濕痹（一云：中濕），濕痹之候，其人小便不利，大便反快，但當利其小便。

- NOO: ["SSE-04-008"]
  CTG: [치습갈]
  TXT: 濕家之爲病，一身盡疼，發熱，身色如似熏黃。

- NOO: ["SSE-04-009"]
  CTG: [치습갈]
  TXT: 濕家，其人但頭汗出，背强，欲得被覆向火。若下之早則噦，胸滿，小便不利，舌上如胎者，以丹田有熱，胸中有寒，渴欲得水，而不能飮，口燥煩也。

- NOO: ["SSE-04-010"]
  CTG: [치습갈]
  TXT: 濕家下之，額上汗出，微喘，小便利（一云：不利）者，死。若下利不止者，亦死。

- NOO: ["SSE-04-011"]
  CTG: [치습갈]
  TXT: 問曰：風濕相搏，一身盡疼病，法當汗出而解。値天陰雨不止，醫云：此可發汗，汗之，病不愈者，何也？答曰：發其汗，汗大出者，但風氣去，濕氣在，是故不愈也。若治風濕者，發其汗，但微微似欲出汗者，風濕俱去也。

- NOO: ["SSE-04-012"]
  CTG: [치습갈]
  TXT: 濕家病，身上疼痛，發熱面黃而喘，頭痛，鼻塞而煩，其脈大，自能飮食，腹中和無病，病在頭中寒濕，故鼻塞。內藥鼻中，則愈。

- NOO: ["SSE-04-013"]
  CTG: [치습갈]
  TXT: 病者一身盡疼，發熱，日晡所劇者，此名風濕。此病傷於汗出當風，或久傷取冷所致也。

- NOO: ["SSE-04-014"]
  CTG: [치습갈]
  TXT: 太陽中熱者，暍是也。其人汗出惡寒，身熱而渴也。

- NOO: ["SSE-04-015"]
  CTG: [치습갈]
  TXT: 太陽中暍者，身熱疼重，而脈微弱，此以夏月傷冷水，水行皮中所致也。

- NOO: ["SSE-04-016"]
  CTG: [치습갈]
  TXT: 太陽中暍者，發熱惡寒，身重而疼痛，其脈弦細芤遲，小便已，洒洒然毛聳，手足逆冷，小有勞，身卽熱，口開，前板齒燥。若發汗，則惡寒甚。加溫鍼，則發熱甚。數下之，則淋甚。
