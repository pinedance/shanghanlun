# 당본 상한론
# 千金翼方 卷第九

- NOO: ["STB-01-000"]
  TXT: 太陽病用桂枝湯法第一（伍拾柒證方伍首）

- NOO: ["STB-01-001"]
  TXT: 論曰：傷寒與痓病、濕病及熱暍相濫，故敘而論之。

- NOO: ["STB-01-002"]
  TXT: 太陽病，發熱無汗，而反惡寒，是爲剛痓。

- NOO: ["STB-01-003"]
  TXT: 太陽病，發熱汗出，而不惡寒，是爲柔痓（一云：惡寒）。

- NOO: ["STB-01-004"]
  TXT: 太陽病，發熱，其脈沈細，是爲痓。

- NOO: ["STB-01-005"]
  TXT: 太陽病，發其汗，因致痓。

- NOO: ["STB-01-006"]
  TXT: 病者，身熱足寒，頸項强，惡寒，時頭熱面赤，目脈赤，獨頭動搖，是爲痓。

- NOO: ["STB-01-007"]
  TXT: 右件痓狀。

- NOO: ["STB-01-008"]
  TXT: 太陽病，而關節疼煩，其脈沈緩，爲中濕。

- NOO: ["STB-01-009"]
  TXT: 病者，一身盡疼，煩，日晡卽劇，此爲風濕，汗出所致也。

- NOO: ["STB-01-010"]
  TXT: 濕家之爲病，一身盡疼，發熱，而身色似熏黃也。

- NOO: ["STB-01-011"]
  TXT: 濕家之爲病，其人但頭汗出而背强，欲得被覆。若下之早，卽嘁，或胸滿，小便利，舌上如胎，此爲丹田有熱，胸上有寒，渴欲飮則不能飮，而口燥也。

- NOO: ["STB-01-012"]
  TXT: 濕家下之，額上汗出，微喘，小便利者死；下利不止者，亦死。

- NOO: ["STB-01-013"]
  TXT: 問曰：病風濕相搏，身體疼痛，法當汗出而解。値天陰雨，溜下不止。師云：此可發汗，而其病不愈者，何故？答曰：發其汗，汗大出者，但風氣去，濕氣續在，是故不愈。若治風濕者，發其汗，微微似欲出汗者，則風濕俱去也。

- NOO: ["STB-01-014"]
  TXT: 病人喘，頭痛鼻窒而煩，其脈大，自能飮食，腹中獨和，無病。病在頭，中寒濕，故鼻窒，內藥鼻中，卽愈。

- NOO: ["STB-01-015"]
  TXT: 右件濕狀。

- NOO: ["STB-01-016"]
  TXT: 太陽中熱，暍是也，其人汗出惡寒，身熱而渴也。

- NOO: ["STB-01-017"]
  TXT: 太陽中暍，身熱疼重，而脈微弱，此以夏月傷冷水，水行皮膚中也。

- NOO: ["STB-01-018"]
  TXT: 太陽中暍，發熱惡寒，身重而疼痛，其脈弦細芤遲，小便已，洗然手足逆冷，小有勞熱，口前開，板齒燥。若發其汗，惡寒則甚；加溫鍼，發熱益甚；數下之，淋復甚。

- NOO: ["STB-01-019"]
  TXT: 右件暍狀。

- NOO: ["STB-01-020"]
  TXT: 太陽之爲病，頭項强痛，而惡寒。

- NOO: ["STB-01-021"]
  TXT: 太陽病，其脈浮。

- NOO: ["STB-01-022"]
  TXT: 太陽病，發熱汗出而惡風，其脈緩，爲中風。

- NOO: ["STB-01-023"]
  TXT: 太陽中風，發熱而惡寒。

- NOO: ["STB-01-024"]
  TXT: 太陽病，三四日不吐下，見芤乃汗之。

- NOO: ["STB-01-025"]
  TXT: 夫病有發熱而惡寒者，發於陽也。不熱而惡寒者，發於陰也。發於陽者七日愈，發於陰者六日愈。以陽數七，陰數六故也。

- NOO: ["STB-01-026"]
  TXT: 太陽病，頭痛，至七日以上自愈者，其經竟故也。若欲作再經者，鍼足陽明，使經不傳則愈。

- NOO: ["STB-01-027"]
  TXT: 太陽病，欲解時，從已盡未。

- NOO: ["STB-01-028"]
  TXT: 風家，表解而不了了者，十二日愈。

- NOO: ["STB-01-029"]
  TXT: 太陽中風，陽浮而陰濡弱，浮者，熱自發，濡弱者，汗自出，澁澁惡寒，淅淅惡風，翕翕發熱，鼻鳴乾嘔者，桂枝湯主之。

- NOO: ["STB-01-030"]
  TXT: 太陽病，發熱汗出，此爲榮弱衛强，故使汗出，以救邪風，桂枝湯主之。

- NOO: ["STB-01-031"]
  TXT: 太陽病，頭痛發熱，汗出惡風，桂枝湯主之。

- NOO: ["STB-01-032"]
  TXT: 太陽病，項背强几几，而反汗出惡風，桂枝湯主之（木論云：桂枝加葛根湯）。

- NOO: ["STB-01-033"]
  TXT: 太陽病，下之，其氣上衝，可與桂枝湯；不衝，不可與之。

- NOO: ["STB-01-034"]
  TXT: 太陽病，三日，已發汗、吐下、溫鍼而不解，此爲壞病，桂枝湯復不中與也。觀其脈證，知犯何逆，隨證而治之。

- NOO: ["STB-01-035"]
  TXT: 桂枝湯本爲解肌，其人脈浮緊，發熱無汗，不可與也。常識此，勿令誤也。

- NOO: ["STB-01-036"]
  TXT: 酒客，不可與桂枝湯，得之則嘔，酒客不喜甘故也。

- NOO: ["STB-01-037"]
  TXT: 喘家作，桂枝湯加厚朴杏仁佳。

- NOO: ["STB-01-038"]
  TXT: 服桂枝湯吐者，其後必吐膿血。

- NOO: ["STB-01-039"]
  TXT: 太陽病，初服桂枝湯，而反煩不解者，當先刺風池、風府，乃却與桂枝湯則愈。

- NOO: ["STB-01-040"]
  TXT: 太陽病，外證未解，其脈浮弱，當以汗解，宜桂枝湯。

- NOO: ["STB-01-041"]
  TXT: 太陽病，下之，微喘者，表未解故也，宜桂枝湯（一云：麻黃湯）。

- NOO: ["STB-01-042"]
  TXT: 太陽病，有外證未解，不可下之，下之爲逆，解外宜桂枝湯。

- NOO: ["STB-01-043"]
  TXT: 太陽病，先發汗不解而下之，其脈浮，不愈。浮爲在外，而反下之，故令不愈。今脈浮，故在外，當解其外則愈，宜桂枝湯。

- NOO: ["STB-01-044"]
  TXT: 病常自汗出，此爲榮氣和，衛氣不和故也。榮行脈中，衛行脈外，復發其汗，衛和則愈，宜桂枝湯。

- NOO: ["STB-01-045"]
  TXT: 病人藏無他病，時發熱，自汗出而不愈，此衛氣不和也。先其時發汗愈。宜桂枝湯。

- NOO: ["STB-01-046"]
  TXT: 傷寒，不大便六七日，頸痛有熱，與承氣湯。其大便反靑，此爲不在裏，故在表也，當發其汗。頭痛者必衄。宜桂枝湯。

- NOO: ["STB-01-047"]
  TXT: 傷寒，發汗已解，半日許復煩，其脈浮數，可復發其汗，宜服桂枝湯。

- NOO: ["STB-01-048"]
  TXT: 傷寒，醫下之後，身體疼痛，淸便自調，急當救表，宜桂枝湯。

- NOO: ["STB-01-049"]
  TXT: 太陽病未解，其脈陰陽俱停，必先振，汗出而解。但陽微者，先汗之而解，宜桂枝湯。

- NOO: ["STB-01-050"]
  TXT: 太陽病未解，熱結膀胱，其人如狂，其血必血下，下者卽愈。其外未解，尙未可攻，當先解其外，宜桂枝湯。

- NOO: ["STB-01-051"]
  TXT: 傷寒，大下後，復發汗，心下痞，惡寒者，不可攻痞，當先解表，宜桂枝湯。

- NOO: ["STB-01-052"]
  TXT: 太陽病，發其汗，遂漏而不止，其人惡風，小便難，四肢微急，難以屈伸，桂枝加附子湯主之。

- NOO: ["STB-01-053"]
  TXT: 太陽病，下之，其脈促，胸滿者，桂枝去芍藥湯主之。若微寒者，桂枝去芍藥加附子湯主之。

- NOO: ["STB-01-054"]
  TXT: 太陽病，得之八九日，如瘧，發熱而惡寒，熱多而寒少，其人不嘔，淸便欲自可，一日再三發，其脈微緩者，爲欲愈。脈微而惡寒者，此爲陰陽俱虛，不可復吐下、發汗也。面色反有熱者，爲未欲解，以其不能得汗出，身必當癢，桂枝麻黃各半湯主之。

- NOO: ["STB-01-055"]
  TXT: 服桂枝湯，大汗出，若脈洪大，與桂枝湯。其形如瘧，壹日再發，汗出便解，宜桂枝貳麻黃壹湯方。

- NOO: ["STB-01-056"]
  TXT: 太陽病，發熱惡寒，熱多寒少，脈微弱，則無陽也，不可發汗，桂枝二越婢一湯主之。

- NOO: ["STB-01-057"]
  TXT: 服桂枝湯，下之，頸項强痛，翕翕發熱，無汗，心下滿，微痛，小便不利，桂枝去桂加茯苓白朮湯主之。

- NOO: ["STB-02-000"]
  TXT: 太陽病用麻黃湯法第二（壹拾陸證方肆首）

- NOO: ["STB-02-001"]
  TXT: 太陽病，或已發熱，或未發熱，必惡寒，體痛，嘔逆，脈陰陽俱緊，爲傷寒。

- NOO: ["STB-02-002"]
  TXT: 傷寒一日，太陽脈弱，至四日，太陰脈大。

- NOO: ["STB-02-003"]
  TXT: 傷寒一日，太陽受之，脈若靜者，爲不傳。頗欲嘔，若躁煩，脈數急者，乃爲傳。

- NOO: ["STB-02-004"]
  TXT: 傷寒，其二陽證不見，此爲不傳。

- NOO: ["STB-02-005"]
  TXT: 太陽病，頭痛發熱，身體疼，腰痛，骨節疼，惡風，無汗而喘，麻黃湯主之。

- NOO: ["STB-02-006"]
  TXT: 太陽與陽明合病，喘而胸滿，不可下也，宜麻黃湯。

- NOO: ["STB-02-007"]
  TXT: 病十日已去，其脈浮細，嗜臥，此爲外解。設胸滿脇痛，與小柴胡湯；浮者，麻黃湯主之。

- NOO: ["STB-02-008"]
  TXT: 太陽病，脈浮緊，無汗而發熱，其身疼痛，八九日不解，其表證仍在，此當發其汗。服藥微除，其人發煩，目暝，增劇者必衄，衄乃解。所以然者，陽氣重故也，宜麻黃湯。

- NOO: ["STB-02-009"]
  TXT: 脈浮而數者，可發其汗，宜麻黃湯。

- NOO: ["STB-02-010"]
  TXT: 傷寒，脈浮緊，不發其汗，因致衄，宜麻黃湯。

- NOO: ["STB-02-011"]
  TXT: 脈浮而緊，浮則爲風，緊則爲寒，風則傷衛，寒則傷榮，榮衛俱病，骨節煩疼，可發其汗，宜麻黃湯。

- NOO: ["STB-02-012"]
  TXT: 太陽病，下之，微喘者，外未解故也，宜麻黃湯（一云：桂枝湯）。

- NOO: ["STB-02-013"]
  TXT: 太陽病，項背强几几，無汗惡風，葛根湯主之。

- NOO: ["STB-02-014"]
  TXT: 太陽與陽明合病，而自利，葛根湯主之（用上方）（一云：用後葛根黃芩黃連湯）。

- NOO: ["STB-02-015"]
  TXT: 不下利但嘔，葛根加半夏湯主之。葛根湯中加半夏半升，洗，卽是。

- NOO: ["STB-02-016"]
  TXT: 太陽病，桂枝證，醫反下之，遂利不止，其脈促，表未解，喘而汗出，宜葛根黃芩黃連湯。

- NOO: ["STB-03-000"]
  TXT: 太陽病用靑龍湯法第三（肆證方貳首）

- NOO: ["STB-03-001"]
  TXT: 太陽中風，脈浮緊，發熱惡寒，身體疼痛，不汗出而煩，大靑龍湯主之。若脈微弱，汗出惡風者，不可服之，服之則厥，筋惕肉瞤，此爲逆也。

- NOO: ["STB-03-002"]
  TXT: 傷寒，脈浮緩，其身不疼，但重，乍有輕時，無少陰證者，可與大靑龍湯發之（用上方）。

- NOO: ["STB-03-003"]
  TXT: 傷寒，表不解，心下有水氣，咳而發熱，或渴，或利，或噎，或小便不利、少腹滿，或喘者，小靑龍湯主之。

- NOO: ["STB-03-004"]
  TXT: 傷寒，心下有水氣，咳而微喘，發熱不渴，服湯已，而渴者，此爲寒去，爲欲解，小靑龍湯主之（用上方）。

- NOO: ["STB-04-000"]
  TXT: 太陽病用柴胡湯法第四（壹拾伍證方柒首）

- NOO: ["STB-04-001"]
  TXT: 血弱氣盡，腠理開，邪氣因入，與正氣相搏，在於脇下，正邪分爭，往來寒熱，休作有時，嘿嘿不欲食飮，藏腑相連，其痛必下，邪高痛下，故使其嘔，小柴胡湯主之。服柴胡而渴者，此爲屬陽明，以法治之。

- NOO: ["STB-04-002"]
  TXT: 得病六七日，脈遲浮弱，惡風寒，手足溫，醫再三下之，不能食，其人脇下滿痛，面目及身黃，頸項强，小便難，與柴胡湯，後必下重。本渴飮水而嘔，柴胡復不中與也。食穀者噦。

- NOO: ["STB-04-003"]
  TXT: 傷寒四五日，身體熱，惡風，頸項强，脇下滿，手足溫而渴，小柴胡湯主之。

- NOO: ["STB-04-004"]
  TXT:  傷寒，陽脈澁，陰脈弦，法當腹中急痛，先與小建中湯；不差，與小柴胡湯（小建中湯見雜療門中）。

- NOO: ["STB-04-005"]
  TXT: 傷寒中風，有柴胡證，但見一證便是，不必悉具也。凡柴胡湯證而下之，柴胡證不罷，復與柴胡湯，解者必蒸蒸而振，却發熱汗出而解。

- NOO: ["STB-04-006"]
  TXT: 傷寒五六日，中風，往來寒熱，胸脇苦滿，嘿嘿不欲飮食，心煩喜嘔，或胸中煩而不嘔，或渴，或腹中痛，或脇下痞堅，或心下悸，小便不利，或不渴，外有微熱，或咳，小柴胡湯主之。
  ANN:
    - 원서에는 "STB-04-005"와 "STB-04-006"이 하나의 조문이다.

- NOO: ["STB-04-007"]
  TXT: 傷寒五六日，頭汗出，微惡寒，手足冷，心下滿，口不欲食，大便堅，其脈細，此爲陽微結，必有表，復有裏。沈則爲病在裏，汗出亦爲陽微。假令純陰結，不得有外證，悉入在於裏，此爲半在外，半在裏。脈雖沈緊，不得爲少陰。所以然者，陰不得有汗。今頭大汗出，故知非少陰也，可與柴胡湯。設不了了者，得屎而解（用上方）。

- NOO: ["STB-04-008"]
  TXT: 傷寒十三日不解，胸脇滿而嘔，日晡所發潮熱，而微利，此本當柴胡下之，不得利，今反利者，故知醫以丸藥下之，非其治也。潮熱者，實也。先再服小柴胡湯，以解其外，後以柴胡加芒消湯主之。

- NOO: ["STB-04-009"]
  TXT: 傷寒八九日，下之，胸滿煩驚，小便不利，譫語，一身不可轉側，柴胡加龍骨牡蠣湯主之。

- NOO: ["STB-04-010"]
  TXT: 傷寒六七日，發熱，微惡寒，支節煩疼，微嘔，心下支結，外證未去者，宜柴胡桂枝湯。

- NOO: ["STB-04-011"]
  TXT: 發汗多，亡陽狂語者，不可下，以爲可與柴胡桂枝湯，和其榮衛，以通津液，後自愈。

- NOO: ["STB-04-012"]
  TXT: 傷寒五六日，其人已發汗，而復下之，胸脇滿，微結，小便不利，渴而不嘔，但頭汗出，往來寒熱而煩，此爲未解，柴胡桂枝乾薑湯主之。

- NOO: ["STB-04-013"]
  TXT: 太陽病，過經十餘日，反再三下之，後四五日，柴胡證續在，先與小柴胡湯，嘔止小安，其人鬱鬱微煩者，爲未解，與大柴胡湯下者止。

- NOO: ["STB-04-014"]
  TXT: 傷寒十餘日，邪氣結在裏，欲復往來寒熱，當與大柴胡湯。

- NOO: ["STB-04-015"]
  TXT: 傷寒，發熱，汗出不解，心中痞堅，嘔吐下利者，大柴胡湯主之。

- NOO: ["STB-04-016"]
  TXT: 病人表裏無證，發熱七八日，雖脈浮數，可下之，宜大柴胡湯。

- NOO: ["STB-05-000"]
  TXT: 太陽病用承氣湯法第五（玖證方肆首）

- NOO: ["STB-05-001"]
  TXT: 發汗後，惡寒者，虛故也；不惡寒，但熱者，實也，當和其胃氣，宜小承氣湯。

- NOO: ["STB-05-002"]
  TXT: 太陽病未解，其脈陰陽俱停，必先振，汗出而解。但陽微者，先汗出而解。陰微者，先下之而解，宜承氣湯（一云：大柴胡湯）。

- NOO: ["STB-05-003"]
  TXT: 傷寒十三日，過經而譫語，內有熱也，當以湯下之。小便利者，大便當堅，而反利，其脈調和者，知醫以丸藥下之，非其治也。自利者，其脈當微厥，今反和者，此爲內實，宜承氣湯。

- NOO: ["STB-05-004"]
  TXT: 太陽病，過經十餘日，心下溫溫欲吐，而胸中痛，大便反溏，其腹微滿，鬱鬱微煩，先時自極吐下者，宜承氣湯。

- NOO: ["STB-05-005"]
  TXT: 二陽倂病，太陽證罷，但發潮熱，手足漐漐汗出，大便難，譫語者，下之愈，宜承氣湯。

- NOO: ["STB-05-006"]
  TXT: 太陽病，三日，發其汗不解，蒸蒸發熱者，調胃承氣湯主之。

- NOO: ["STB-05-007"]
  TXT: 傷寒，吐後，腹滿者，承氣湯主之。

- NOO: ["STB-05-008"]
  TXT: 太陽病，吐下、發汗後，微煩，小便數，大便因堅，可與小承氣湯，和之則愈。

- NOO: ["STB-05-009"]
  TXT: 太陽病不解，熱結膀胱，其人如狂，血自下，下者卽愈。其外不解，尙未可攻，當先解其外。外解，少腹急結者，乃可攻之，宜桃核承氣湯。

- NOO: ["STB-06-000"]
  TXT: 太陽病用陷胸湯法第六（參拾壹證方壹拾陸首）

- NOO: ["STB-06-001"]
  TXT: "問曰：病有結胸，有藏結，其狀何如？答曰：按之痛，其脈寸口浮，關上自沈，爲結胸。"

- NOO: ["STB-06-002"]
  TXT: "何謂藏結。曰：如結胸狀，飮食如故，時下利，陽脈浮，關上細沈而緊，名爲藏結。舌上白胎滑者，爲難治。"

- NOO: ["STB-06-003"]
  TXT: "藏結者，無陽證，不往來寒熱，其人反靜，舌上胎滑者，不可攻也。"

- NOO: ["STB-06-004", "STB-06-004A"]
  TXT: 夫病發於陽，而反下之，熱入，因作結胸；發於陰，而反汗之，因作痞。結胸者，下之早，故令結胸。

- NOO: ["STB-06-004", "STB-06-004B"]
  TXT: 結胸者，其項亦强，如柔痓狀，下之卽和，宜大陷胸丸。

- NOO: ["STB-06-005"]
  TXT: 結胸證，其脈浮大，不可下之，下之卽死。

- NOO: ["STB-06-006"]
  TXT: 結胸證悉具，煩躁者，死。

- NOO: ["STB-06-007"]
  TXT: 太陽病，脈浮而動數，浮則爲風，數則爲熱，動則爲痛，數則爲虛。頭痛發熱，微盜汗出，而反惡寒，其表未解。醫反下之，動數則遲，頭痛卽眩，胃中空虛，客氣動膈，短氣躁煩，心中懊懊，陽氣內陷，心下因堅，則爲結胸，大陷胸湯主之。若不結胸，但頭汗出，其餘無汗，齊頸而還，小便不利，身必發黃。

- NOO: ["STB-06-008"]
  TXT: 傷寒六七日，結胸熱實，脈沈緊，心下痛，按之如石堅，大陷胸湯主之。

- NOO: ["STB-06-009"]
  TXT: 但結胸，無大熱，此爲水結在胸脇，頭微汗出，大陷胸湯主之。

- NOO: ["STB-06-010"]
  TXT: 太陽病，重發汗而復下之，不大便五六日，舌上燥而渴，日晡如小有潮熱，從心下至少腹，堅滿而痛不可近，大陷胸湯主之。若心下滿而堅痛者，此爲結胸，大陷胸湯主之。

- NOO: ["STB-06-011"]
  TXT: 小結胸者，正在心下，按之卽痛，其脈浮滑，小陷胸湯主之。

- NOO: ["STB-06-012"]
  TXT: 太陽病，貳參日，不能臥，但欲起者，心下必結，其脈微弱者，此本寒也，而反下之，利止者，必結胸；未止者，四五日復重下之，此爲挾熱利。

- NOO: ["STB-06-013"]
  TXT: 太陽少陽倂病，而反下之，結胸，心下堅，下利不復止，水漿不肯下，其人必心煩。

- NOO: ["STB-06-014"]
  TXT: 病在陽，當以汗解，而反以水噀之，若灌之，其熱却不得去，益煩，皮粟起，意欲飮水，反不渴，宜服文蛤散。

- NOO: ["STB-06-015"]
  TXT: 寒實結胸，無熱證者，與三物小白散。

- NOO: ["STB-06-016"]
  TXT: 太陽與少陽倂病，頭痛，或眩冒，如結胸，心下痞而堅，當刺肺兪、肝兪、大椎第一間，愼不可發汗，發汗卽譫語，譫語則脈弦。五日譫語不止，當刺期門。

- NOO: ["STB-06-017"]
  TXT: 心下但滿，而不痛者，此爲痞，半夏瀉心湯主之。

- NOO: ["STB-06-018"]
  TXT: 脈浮緊，而下之，緊反入裏，則作痞，按之自濡，但氣痞耳。

- NOO: ["STB-06-019"]
  TXT: 太陽中風，吐下嘔逆，表解乃可攻之。其人漐漐汗出，發作有時，頭痛，心下痞堅滿，引脇下，嘔卽短氣，此爲表解，裏未和。十棗湯主之。

- NOO: ["STB-06-020"]
  TXT: 太陽病，發其汗，遂發熱惡寒，復下之，則心下痞。此表裏俱虛，陰陽氣倂竭。無陽則陰獨，復加燒鍼，胸煩，面色靑黃，膚瞤，此爲難治。今色微黃，手足溫者，愈。

- NOO: ["STB-06-021"]
  TXT: 心下痞，按之自濡，關上脈浮者，大黃黃連瀉心湯主之。

- NOO: ["STB-06-022"]
  TXT: 心不痞，而復惡寒，汗出者，附子瀉心湯主之。

- NOO: ["STB-06-023"]
  TXT: 本以下之，故心下痞，與之瀉心，其痞不解，其人渴而口燥煩，小便不利者，五苓散主之。一方言：忍之一日乃愈（用上方）。

- NOO: ["STB-06-024"]
  TXT: 傷寒，汗出解之後，胃中不和，心下痞堅，乾噫食臭，脇下有水氣，腹中雷鳴而利，生薑瀉心湯主之。

- NOO: ["STB-06-025"]
  TXT: 傷寒中風，醫反下之，其人下利，日數拾行，穀不化，腹中雷鳴，心下痞堅而滿，乾嘔而煩，不能得安。醫見心下痞，爲病不盡，復重下之，其痞益甚，此非結熱，但胃中虛，客氣上逆，故使之堅，甘草瀉心湯主之。

- NOO: ["STB-06-026"]
  TXT: 傷寒，服湯藥，下利不止，心下痞堅，服瀉心湯，復以他藥下之，利不止。醫以理中與之，而利益甚。理中治中焦，此利在下焦，赤石脂禹餘粮湯主之。

- NOO: ["STB-06-027"]
  TXT: 傷寒，吐下發汗，虛煩，脈甚微，八九日心下痞堅，脇下痛，氣上衝喉咽，眩冒，經脈動惕者，久而成痿。

- NOO: ["STB-06-028"]
  TXT: 傷寒，發汗、吐下，解後，心下痞堅，噫氣不除者，旋復代赭湯主之。

- NOO: ["STB-06-029"]
  TXT: 太陽病，外證未除，而數下之，遂挾熱而利不止，心下痞堅，表裏不解，桂枝人參湯主之。

- NOO: ["STB-06-030"]
  TXT: 傷寒，大下後，復發其汗，心下痞，惡寒者，表未解也。不可攻其痞，當先解表，表解乃攻其痞，宜大黃黃連瀉心湯（用上方）。

- NOO: ["STB-06-031"]
  TXT: 病如桂枝證，頭項不强痛，脈微浮，胸中痞堅，氣上衝喉咽，不得息，此爲胸有寒，當吐之，宜瓜蔕散。

- NOO: ["STB-07-000"]
  TXT: 太陽病雜療法第七（貳拾證方壹拾參首）

- NOO: ["STB-07-001"]
  TXT: 中風發熱，六七日不解而煩，有表裏證，渴欲飮水，水入而吐，此爲水逆，五苓散主之（方見結胸悶中）。

- NOO: ["STB-07-002"]
  TXT: 傷寒二三日，心中悸而煩者，小建中湯主之。

- NOO: ["STB-07-003"]
  TXT: 傷寒，脈浮，而醫以火迫劫之，亡陽，驚狂，臥起不安，桂枝去芍藥加蜀漆牡蠣龍骨救逆湯主之。

- NOO: ["STB-07-004"]
  TXT: 燒鍼令其汗，鍼處被寒，核起而赤者，必發奔豚。氣從少腹上衝者，灸其核上一壯，與桂枝加桂湯。

- NOO: ["STB-07-005"]
  TXT: 火逆下之，因燒鍼煩躁者，桂枝甘草龍骨牡蠣湯主之。

- NOO: ["STB-07-006"]
  TXT: 傷寒，加溫鍼，必驚。

- NOO: ["STB-07-007"]
  TXT: 太陽病，六七日出，表證續在，脈微而沈，反不結胸，其人發狂者，以熱在下焦，少腹堅滿，小便自利者，下血乃愈。所以然者，以太陽隨經，瘀熱在裏故也。宜下之，以扺當湯。

- NOO: ["STB-07-008"]
  TXT: 太陽病，身黃，脈沈結，少腹堅，小便不利者，爲無血；小便自利，其人如狂者，血證諦也。扺當湯主之。

- NOO: ["STB-07-009"]
  TXT: 傷寒有熱，少腹滿，應小便不利，今反利者，爲有血也，當須下之，不可餘藥，宜扺當丸。

- NOO: ["STB-07-010"]
  TXT: 婦人中風，發熱惡寒，經水適來，得七八日，熱除而脈遲，身涼，胸脇下滿，如結胸狀，譫語，此爲熱入血室，當刺期門，隨其虛實而取之。

- NOO: ["STB-07-011"]
  TXT: 婦人中風，七八日，續得寒熱，發作有時，經水適斷者，此爲熱入血室，其血必結，故使如瘧狀，發作有時，小柴胡湯主之（方見柴胡湯門）。

- NOO: ["STB-07-012"]
  TXT: 婦人傷寒，發熱，經水適來，晝日了了，暮則譫語，如見鬼狀，此爲熱入血室，無犯胃氣，及上二焦，必當自愈。

- NOO: ["STB-07-013"]
  TXT: 傷寒，無大熱，口燥渴而煩，其背微惡寒，白虎湯主之。

- NOO: ["STB-07-014"]
  TXT: 傷寒、脈浮、發熱、無汗，其表不解，不可與白虎湯。渴欲飮水，無表證，白虎湯主之。

- NOO: ["STB-07-015"]
  TXT: 傷寒，脈浮滑，此以表有熱，裏有寒，白虎湯主之。

- NOO: ["STB-07-016"]
  TXT: 太陽與少陽合病，自下利者，與黃芩湯；若嘔者，與黃芩加半夏生薑湯。

- NOO: ["STB-07-017"]
  TXT: 傷寒，胸中有熱，胃中有邪氣，腹中痛，欲嘔吐，黃連湯主之。

- NOO: ["STB-07-018"]
  TXT: 傷寒八九日，風濕相搏，身體疼煩，不能自轉側，不嘔不渴，下已，脈浮而緊，桂枝附子湯主之。若其人大便堅，小便自利，朮附子湯主之。

- NOO: ["STB-07-019"]
  TXT: 風濕相搏，骨節疼煩，掣痛，不得屈伸，近之則痛劇，汗出短氣，小便不利，惡風，不欲去衣，或身微腫，甘草附子湯主之。

- NOO: ["STB-07-020"]
  TXT: 傷寒，脈結代，心動悸，灸甘草湯主之。

- NOO: ["STB-08-000"]
  TXT: 陽明病狀第八（柒拾伍證方壹拾壹首）

- NOO: ["STB-08-001"]
  TXT: 陽明之爲病，胃中寒是也。

- NOO: ["STB-08-002"]
  TXT: 問曰：病有太陽陽明，有正陽陽明，有微陽陽明，何謂也？答曰：太陽陽明者，脾約是也；正陽陽明者，胃家實是也；微陽陽明者，發其汗，若利其小便，胃中燥，便難是也。

- NOO: ["STB-08-003"]
  TXT: 問曰：何緣得陽明病？答曰：太陽病，發其汗，若下之，亡其津液，胃中乾燥，因爲陽明。不更衣而便難，復爲陽明病也。

- NOO: ["STB-08-004"]
  TXT: 問曰：陽明病，外證云何？答曰：身熱汗出，而不惡寒，但反惡熱。

- NOO: ["STB-08-005"]
  TXT: 問曰：病有得之一日，發熱惡寒者，何？答曰：然，雖二日，惡寒自罷，卽汗出惡熱也。曰：惡寒何故自罷？答曰：陽明處中主土，萬物所歸，無所復傳，故始雖惡寒，二日自止，是爲陽明病。

- NOO: ["STB-08-006"]
  TXT: 太陽初得病時，發其汗，汗先出，復不徹，因轉屬陽明。

- NOO: ["STB-08-007"]
  TXT: 病發熱，無汗，嘔不能食，而反汗出濈濈然，是爲轉在陽明。

- NOO: ["STB-08-008"]
  TXT: 傷寒三日，陽明脈大。

- NOO: ["STB-08-009"]
  TXT: 病脈浮而緩，手足溫，是爲繫在太陰。太陰當發黃，小便自利者，不能發黃，至七八日而堅，爲屬陽明。

- NOO: ["STB-08-010"]
  TXT: 傷寒傳繫陽明者，其人濈然後汗出。

- NOO: ["STB-08-011"]
  TXT: 陽明中風，口苦咽乾，腹滿微喘，發熱惡寒，脈浮若緊，下之則腹滿，小便難也。

- NOO: ["STB-08-012"]
  TXT: 陽明病，能食爲中風，不能食爲中寒。

- NOO: ["STB-08-013"]
  TXT: 陽明病，中寒不能食，而小便不利，手足濈然汗出，此爲欲作堅瘕也，必頭堅後溏。所以然者，胃中冷，水穀不別故也。

- NOO: ["STB-08-014"]
  TXT: 陽明病，初爲欲食之，小便反不數，大便自調，其人骨節疼，翕翕如有熱狀，奄然發狂，濈然汗出而解，此爲水不勝穀氣，與汗共幷，堅者卽愈。

- NOO: ["STB-08-015"]
  TXT: 陽明病，欲解時，從申盡戍。

- NOO: ["STB-08-016"]
  TXT: 陽明病，不能食，下之不解，其人不能食，攻其熱必噦。所以然者，胃中虛冷故也。其人本虛，攻其熱必噦。

- NOO: ["STB-08-017"]
  TXT: 陽明病，脈遲，食難用飽，飽卽微煩頭眩者，必小便難，此欲作穀疸，雖下之，其腹必滿如故耳。所以然者，脈遲故也。

- NOO: ["STB-08-018"]
  TXT: 陽明病，久久而堅者，陽明病，當多汗，而反無汗，其身如蟲行皮中之狀，此爲久虛故也。

- NOO: ["STB-08-019"]
  TXT: 冬陽明病，反無汗，但小便利，二三日嘔而咳，手足若厥者，其人頭必痛；若不嘔不咳，手足不厥者，頭不痛。

- NOO: ["STB-08-020"]
  TXT: 冬陽明病，但頭眩，不惡寒，故能食。而咳者，其人咽必痛，若不咳者，咽不痛。

- NOO: ["STB-08-021"]
  TXT: 陽明病，脈浮而緊，其熱必潮，發作有時，但浮者，必盜汗出。

- NOO: ["STB-08-022"]
  TXT: 陽明病，無汗，小便不利，心中懊憹，必發黃。

- NOO: ["STB-08-023"]
  TXT: 陽明病，被火，額上微汗出，而小便不利，必發黃。

- NOO: ["STB-08-024"]
  TXT: 陽明病，口燥，但欲漱水，不欲咽者，必衄。

- NOO: ["STB-08-025"]
  TXT: 陽明病，本自汗出，醫復重發其汗，病已差，其人微煩不了了，此大便堅也，必亡津液。胃中燥，故令其堅，當問小便日幾行。若本日三四行，今日再行者，必知大便不久出。今爲小便數少，津液當還入胃中，故知必當大便也。

- NOO: ["STB-08-026"]
  TXT: 夫病陽多者熱，下之則堅，汗出多極，發其汗亦堅。

- NOO: ["STB-08-027"]
  TXT: 傷寒嘔多，雖有陽明證，不可攻也。

- NOO: ["STB-08-028"]
  TXT: 陽明病，當心下堅滿，不可攻之，攻之遂利不止者，利止者愈。

- NOO: ["STB-08-029"]
  TXT: 陽明病，合色赤，不可攻之，必發熱。色黃者，小便不利也。

- NOO: ["STB-08-030"]
  TXT: 陽明病，不吐下而煩者，可與承氣湯。

- NOO: ["STB-08-031"]
  TXT: 陽明病，其脈遲，雖汗出，不惡寒，其體必重，短氣，腹滿而喘，有潮熱。如此者，其外爲解，可攻其裏，手足濈然汗出，此爲已堅，承氣湯主之。

- NOO: ["STB-08-032"]
  TXT: 若汗出多，而微惡寒，外爲未解，其熱不潮，勿與承氣湯。若腹大滿，而不大便者，可與小承氣湯，微和其胃氣，勿令至大下。

- NOO: ["STB-08-033"]
  TXT: 陽明病，潮熱，微堅，可與承氣湯，不堅，勿與之。

- NOO: ["STB-08-034"]
  TXT: 若不大便六十日，恐有燥屎，欲知之法，可與小承氣湯。若腹中轉矢氣者，此爲有燥屎，乃可攻之；若不轉矢氣者，此但頭堅後溏，不可攻之，攻之必腹脹滿，不能食；欲飮水者卽噦。其後發熱者，必復堅，以小承氣湯和之。若不轉先氣者，愼不可攻之。

- NOO: ["STB-08-035"]
  TXT: 夫實則譫語，虛則鄭聲。鄭聲者，重語是也。直視、譫語、喘滿者死，下利者亦死。

- NOO: ["STB-08-036"]
  TXT: 陽明病，其人多汗，津液外出，胃中燥，大便必堅，堅者則譫語，承氣湯主之。

- NOO: ["STB-08-037"]
  TXT: 陽明病，譫語妄言，發潮熱，其脈滑疾，如此者，承氣湯主之。因與承氣湯壹升，腹中轉氣者，復與壹升，如不轉氣者，勿與之。明日又不大便，脈反微澁，此爲裏虛，爲難治，不得復與承氣湯。

- NOO: ["STB-08-038"]
  TXT: 陽明病，譫語，有潮熱，反不能食者，必有燥屎五六枚。若能食者，但堅耳，承氣湯主之。

- NOO: ["STB-08-039"]
  TXT: 陽明病，下血而譫語者，此爲熱入血室，但頭汗出者，當刺期門，隨其實而寫之，濈然汗出者，則愈。

- NOO: ["STB-08-040"]
  TXT: 汗出而譫語者，有燥屎在胃中，此風也。過經乃可下之，下之若早，語言必亂，以表虛裏實，下之則愈，宜承氣湯。

- NOO: ["STB-08-041"]
  TXT: 傷寒四五日，脈沈而喘滿，沈爲在裏，而反發其汗，津液越出，大便爲難，表虛裏實，久則譫語。

- NOO: ["STB-08-042"]
  TXT: 陽明病，下之，心中懊憹而煩，胃中有燥屎者，可攻。其人腹微滿，頭堅後溏者，不可下之。有燥屎者，宜承氣湯。

- NOO: ["STB-08-043"]
  TXT: 病者五六日不大便，繞臍痛，躁煩，發作有時，此爲有燥屎，故使不大便也。

- NOO: ["STB-08-044"]
  TXT: 病者煩熱，汗出卽解；復如瘧狀，日晡所發者，屬陽明。脈實者，當下之；脈浮虛者，當發其汗。下之宜承氣湯，發汗宜桂枝湯（方見桂枚湯門）。

- NOO: ["STB-08-045"]
  TXT: 大下後，六七日不大便，煩不解，腹滿痛者，此有燥屎。所以然者，本有宿食故也，宜承氣湯。

- NOO: ["STB-08-046"]
  TXT: 病者小便不利，大便乍難乍易，時有微熱，怫鬱不能臥，有燥屎故也，宜承氣湯。

- NOO: ["STB-08-047"]
  TXT: 得病二三日，脈弱，無太陽柴胡證而煩，心下堅，至四日雖能食，以小承氣湯少與，微和之，令小安。至六日，與承氣湯壹升。不大便六七日，小便少者，雖不大便，但頭堅後溏，未定成其堅，攻之必溏。當須小便利，定堅，乃可攻之，宜承氣湯。

- NOO: ["STB-08-048"]
  TXT: 傷寒七八日，目中不了了，睛不和，無表裏證，大便難，微熱者，此爲實，急下之，宜承氣湯。

- NOO: ["STB-08-049"]
  TXT: 陽明病，發熱汗多者，急下之，宜承氣湯。

- NOO: ["STB-08-050"]
  TXT: 發汗不解，腹滿痛者，急下之，宜承氣湯。

- NOO: ["STB-08-051"]
  TXT: 腹滿不減，減不足言，當下之，宜承氣湯。

- NOO: ["STB-08-052"]
  TXT: 陽明與少陽合病而利，脈不負者爲順，滑而數者有宿食，宜承氣湯（方竝見承氣湯門）。

- NOO: ["STB-08-053", "STB-08-053A"]
  TXT: 陽明病，脈浮緊，咽乾口苦，腹滿而喘，發熱汗出，不惡寒，反偏惡熱，其身體重。發汗卽躁，心中憒憒，而反譫語。加溫鍼，必怵愓，又煩躁不得眠。

- NOO: ["STB-08-053", "STB-08-053B"]
  TXT: 下之，胃中空虛，客氣動膈，心中懊憹，舌上胎者，梔子湯主之。

- NOO: ["STB-08-054"]
  TXT: 陽明病，下之，其外有熱，手足溫，不結胸，心中懊憹，若飢不能食，但頭汗出，梔子湯主之。

- NOO: ["STB-08-055"]
  TXT: 三陽合病，腹滿身重，難以轉側，口不仁，言語向經，譫語遺尿。發汗則譫語；下之則額上生汗，手足厥冷，白虎湯主之（按：諸本皆云向經，不敢刊改）。

- NOO: ["STB-08-056"]
  TXT: 若渴欲飮水，口乾舌燥者，白虎湯主之（方見雜療中）。

- NOO: ["STB-08-057"]
  TXT: 若脈浮，發熱，渴欲飮水，小便不利，猪苓湯主之。

- NOO: ["STB-08-058"]
  TXT: 陽明病，汗出多而渴者，不可與猪苓湯，以汗多，胃中燥，猪苓湯復利其小便故也。

- NOO: ["STB-08-059"]
  TXT: 胃中虛冷，其人不能食者，飮水卽噦。

- NOO: ["STB-08-060"]
  TXT: 脈浮，發熱，口乾，鼻燥，能食者，卽衄。

- NOO: ["STB-08-061"]
  TXT: 若脈浮遲，表熱裏寒，下利淸穀，四逆湯主之。

- NOO: ["STB-08-062"]
  TXT: 陽明病，發潮熱，大便溏，小便自可，而胸脇滿不去，小柴胡湯主之。

- NOO: ["STB-08-063"]
  TXT: 陽明病，脇下堅滿，不大便而嘔，舌上胎者，可以小柴胡湯。上焦得通，津液得下，胃氣因和，身濈然汗出而解。

- NOO: ["STB-08-064"]
  TXT: 陽明中風，脈弦浮大而短氣，腹都滿，脇下及心痛，久按之，氣不通，鼻乾、不得汗，其人嗜臥，一身及目悉黃，小便難，有潮熱，時時噦，耳前後腫。刺之小差，外不解。病過十日，脈續浮，與小柴胡湯。但浮，無餘證，與麻黃湯。不溺，腹滿加噦，不治（方見柴胡湯門）。

- NOO: ["STB-08-065"]
  TXT: 陽明病，其脈遲，汗出多，而微惡寒，表爲未解，可發汗，宜桂枝湯。

- NOO: ["STB-08-066"]
  TXT: 陽明病，脈浮，無汗，其人必喘，發汗卽愈，宜麻黃湯（方竝見上）。

- NOO: ["STB-08-067"]
  TXT: 陽明病，汗出，若發其汗，小便自利，此爲內竭，雖堅不可攻，當須自欲大便，宜蜜煎導而通之。若土瓜根、猪膽汁，皆可以導。

- NOO: ["STB-08-068"]
  TXT: 陽明病，發熱而汗出，此爲熱越，不能發黃也。但頭汗出，其身無有，齊頸而還，小便不利，渴引水漿，此爲瘀熱在裏，身必發黃，茵蔯湯主之。

- NOO: ["STB-08-069"]
  TXT: 傷寒七八日，身黃如橘，小便不利，其腹微滿，茵蔯湯主之。

- NOO: ["STB-08-070"]
  TXT: 陽明證，其人喜忘，必有畜血。所以然者，本有久瘀血，故令喜忘。雖堅，大便必黑，扺當湯主之。

- NOO: ["STB-08-071"]
  TXT: 病者無表裏證，發熱七八日，雖脈浮數，可下之。假令下已，脈數不解，而合熱消穀喜飢，至六七日，不大便者，有瘀血，扺當湯主之。若數不解，而下不止，必挾熱便膿血（方見雜療中）。

- NOO: ["STB-08-072"]
  TXT: 食穀而嘔者，屬陽明，茱萸湯主之。

- NOO: ["STB-08-073"]
  TXT: 陽明病，寸口緩，關上小浮，尺中弱，其人發熱而汗出，復惡寒，不嘔，但心下痞，此爲醫下之也。若不下，其人復不惡寒而渴者，爲轉屬陽明。小便數者，大便卽堅，不更衣十日，無所苦也。渴欲飮水者，但與之，當以法救渴。宜五苓散（方見療痞門）。

- NOO: ["STB-08-074"]
  TXT: 脈陽微而汗出少者，爲自如；汗出多者爲太過。太過者，陽絶於內，亡津液，大便因堅。

- NOO: ["STB-08-075"]
  TXT: 脈浮而芤，浮爲陽，芤爲陰。浮芤相摶，胃氣則生熱，其陽則絶。

- NOO: ["STB-08-076"]
  TXT: 跌陽脈浮而澁，浮則胃氣强，澁則小便數，浮澁相搏，大便卽堅，其脾爲約，麻子仁丸主之。

- NOO: ["STB-08-077"]
  TXT: 傷寒，發其汗，則身目爲黃。所以然者，寒濕相摶，在裏不解故也。

- NOO: ["STB-08-078"]
  TXT: 傷寒，其人發黃，梔子蘖皮湯主之。

- NOO: ["STB-08-079"]
  TXT: 傷寒，瘀熱在裏，身體必黃，麻黃連翹赤小豆湯主之。

- NOO: ["STB-09-000"]
  TXT: 少陽病狀第九（玖證）

- NOO: ["STB-09-001"]
  TXT: 少陽之爲病，口苦、咽乾、目眩也。

- NOO: ["STB-09-002"]
  TXT: 少陽中風，兩耳無所聞，目赤，胸中滿而煩，不可吐下；吐下則悸而驚。

- NOO: ["STB-09-003"]
  TXT: 傷寒病，脈弦細，頭痛而發熱，此爲屬少陽。少陽不可發汗，發汗則譫語，爲屬胃。胃和卽愈，不和，煩而悸。

- NOO: ["STB-09-004"]
  TXT: 太陽病不解，轉入少陽，脇下堅滿，乾嘔，不能食飮，往來寒熱，而未吐下，其脈沈緊，可與小柴胡湯。若已吐下、發汗、溫鍼、譫語，柴胡證罷，此爲壞病。知犯何逆，以法治之。

- NOO: ["STB-09-005"]
  TXT: 三陽脈浮大，上關上，但欲寐，目合則汗。

- NOO: ["STB-09-006"]
  TXT: 傷寒六七日，無大熱，其人躁煩，此爲陽去入陰故也。

- NOO: ["STB-09-007"]
  TXT: 傷寒三日，三陽爲盡，三陰當受其邪，其人反能食而不嘔，此爲三陰不受其邪。

- NOO: ["STB-09-008"]
  TXT: 傷寒三日，少陽脈小，欲已。

- NOO: ["STB-09-009"]
  TXT: 少陽病，欲解時，從寅盡辰。

# 千金翼方卷第十

- NOO: ["STB-10-000"]
  TXT: 太陰病狀第一（捌證方貳首）

- NOO: ["STB-10-001"]
  TXT: 太陰之爲病，腹滿，吐，食不下，下之益甚，時腹自痛，胸下堅結。

- NOO: ["STB-10-002"]
  TXT: 太陰病，脈浮，可發其汗。

- NOO: ["STB-10-003"]
  TXT: 太陰中風，四肢煩疼，陽微陰澁而長，爲欲愈。

- NOO: ["STB-10-004"]
  TXT: 太陰病，欲解時，從亥盡丑。

- NOO: ["STB-10-005"]
  TXT: 自利不渴者，屬太陰，其藏有寒故也。當溫之，宜四逆輩。

- NOO: ["STB-10-006"]
  TXT: 傷寒，脈浮而緩，手足溫，是爲繫在太陰。太陰當發黃，小便自利，利者不能發黃，至七八日，雖煩，暴利十餘行，必自止。所以自止者，脾家實，腐穢當去故也。

- NOO: ["STB-10-007"]
  TXT: 本太陽病，醫反下之，因腹滿時痛，爲屬太陰，桂枝加芍藥湯主之。其實痛，加大黃湯主之。

- NOO: ["STB-10-008"]
  TXT: 人無陽證，脈弱，其人續自便利，設當行大黃芍藥者，減之，其人胃氣弱，易動故也。

- NOO: ["STB-11-000"]
  TXT: 少陰病狀第二（四拾伍證方壹拾陸首）

- NOO: ["STB-11-001"]
  TXT: 少陰之爲病，脈微細，但欲寐。

- NOO: ["STB-11-002"]
  TXT: 少陰病，欲吐而不煩，但欲寐，五六日自利而渴者，屬少陰，虛故引水自救。小便白者，少陰病形悉具。其人小便白者，下焦虛寒，不能制溲，故白也。

- NOO: ["STB-11-003"]
  TXT: 夫病其脈陰陽俱緊，而反汗出，爲陽，屬少陰，法當咽痛，而復吐利。

- NOO: ["STB-11-004"]
  TXT: 少陰病，咳而下利，譫語，是爲被火氣劫故也，小便必難，爲强責少陰汗也。

- NOO: ["STB-11-005"]
  TXT: 少陰病，脈細沈數，病在裏，不可發其汗。

- NOO: ["STB-11-006"]
  TXT: 少陰病，脈微，不可發其汗，無陽故也。陽已虛，尺中弱澁者，復不可下之。

- NOO: ["STB-11-007"]
  TXT: 少陰病，脈緊者，至七八日，下利，其脈暴微，手足反溫，其脈緊反去，此爲欲解，雖煩，下利必自愈。

- NOO: ["STB-11-008"]
  TXT: 少陰病，下利，若利止，惡寒而踡，手足溫者，可治。

- NOO: ["STB-11-009"]
  TXT: 少陰病，惡寒而踡，時自煩，欲去其衣被，不可治。

- NOO: ["STB-11-010"]
  TXT: 少陰中風，其脈陽微陰浮，爲欲愈。

- NOO: ["STB-11-011"]
  TXT: 少陰病，欲解時，從子盡寅。

- NOO: ["STB-11-012"]
  TXT: 少陰病，八九日，而一身手足盡熱，熱在膀胱，必便血。

- NOO: ["STB-11-013"]
  TXT: 少陰病，其人吐利，手足不逆，反發熱，不死。脈不足者，灸其少陰七壯。

- NOO: ["STB-11-014"]
  TXT: 少陰病，但厥無汗，强發之，必動血，未知從何道出，或從口鼻目出，是爲下厥上竭，爲難治。

- NOO: ["STB-11-015"]
  TXT: 少陰病，惡寒，踡而利，手足逆者，不治。

- NOO: ["STB-11-016"]
  TXT: 少陰病，下利止而眩，時時自冒者死。

- NOO: ["STB-11-017"]
  TXT: 少陰病，其人吐利，躁逆者死。

- NOO: ["STB-11-018"]
  TXT: 少陰病，四逆，惡寒而踡，其脈不至，其人不煩而躁者，死。

- NOO: ["STB-11-019"]
  TXT: 少陰病，六七日，其息高者，死。

- NOO: ["STB-11-020"]
  TXT: 少陰病，脈微細沈，但欲臥，汗出不煩，自欲吐，至五六日自利，復煩燥，不得臥寐者，死。

- NOO: ["STB-11-021"]
  TXT: 少陰病，始得之，反發熱，脈反沈者，麻黃細辛附子湯主之。

- NOO: ["STB-11-022"]
  TXT: 少陰病，得之二三日，麻黃附子甘草湯微發汗。以二三日無證，故微發汗。

- NOO: ["STB-11-023"]
  TXT: 少陰病，得之二三日以上，心中煩、不得臥者，黃連阿膠湯主之。

- NOO: ["STB-11-024"]
  TXT: 少陰病，得之一二日，口中和，其背惡寒者，當灸之，附子湯主之。

- NOO: ["STB-11-025"]
  TXT: 少陰病，身體痛，手足寒，骨節痛，脈沈者，附子湯主之。

- NOO: ["STB-11-026"]
  TXT: 少陰病，下利，便膿血，桃花湯主之。

- NOO: ["STB-11-027"]
  TXT: 少陰病，二三日至四五日，腹痛，小便下利不止，而便膿血者，以桃花湯主之。

- NOO: ["STB-11-028"]
  TXT: 少陰病，下利，便膿血者，可刺。

- NOO: ["STB-11-029"]
  TXT: 少陰病，吐利，手足逆，煩躁欲死者，茱萸湯主之（方見陽明門）。

- NOO: ["STB-11-030"]
  TXT: 少陰病，下利，咽痛，胸滿，心煩，猪膚湯主之。

- NOO: ["STB-11-031"]
  TXT: 少陰病，二三日，咽痛者，可與甘草湯；不差，可與桔梗湯。

- NOO: ["STB-11-032"]
  TXT: 少陰病，咽中傷，生瘡，不能語言，聲不出，苦酒湯主之。

- NOO: ["STB-11-033"]
  TXT: 少陰病，咽中痛，半夏散及湯。

- NOO: ["STB-11-034"]
  TXT: 少陰病，下利，白通湯主之。

- NOO: ["STB-11-035"]
  TXT: 少陰病，下利，脈微，服白通湯，利不止，厥逆無脈，乾煩者，白通加猪膽汁湯主之。

- NOO: ["STB-11-036"]
  TXT: 少陰病，二三日不已，至四五日，腹痛，小便不利，四肢沈重，疼痛而利，此爲有水氣。其人或咳，或小便不利，或下利，或嘔，玄武湯主之。

- NOO: ["STB-11-037"]
  TXT: 少陰病，下利淸穀，裏寒外熱，手足厥逆，脈微欲絶，身反惡寒，其人面赤，或腹痛，或乾嘔，或咽痛，或利止而脈不出，通脈四逆湯主之。

- NOO: ["STB-11-038"]
  TXT: 少陰病，四逆，其人或咳，或悸，或小便不利，或腹中痛，或洩利下重，四逆散主之。

- NOO: ["STB-11-039"]
  TXT: 少陰病，不利六七日，咳而嘔渴，心煩不得眠，猪苓湯主之（方見陽明門）。

- NOO: ["STB-11-040"]
  TXT: 少陰病，得之二三日，口燥，咽乾，急下之，宜承氣湯。

- NOO: ["STB-11-041"]
  TXT: 少陰病，利淸水，色靑者，心下必痛，口乾燥者，可下之，宜承氣湯（一云：大柴胡）。

- NOO: ["STB-11-042"]
  TXT: 少陰病，六七日，腹滿，不大便者，急下之，宜承氣湯（方見承氣中）。

- NOO: ["STB-11-043"]
  TXT: 少陰病，其脈沈者，當溫之，宜四逆湯。

- NOO: ["STB-11-044"]
  TXT: 少陰病，其人飮食入則吐，心中溫溫欲吐，復不能吐。始得之，手足寒，脈弦遲，此胸中實，不可下也，當遂吐之。若膈上有寒飮，乾嘔者，不可吐，當溫之，宜四逆湯（方見陽明門）。

- NOO: ["STB-11-045"]
  TXT: 少陰病，下利，脈微澁者，卽嘔，汗者必數更衣，反少，當溫其上，灸之（一云：灸厥陰伍拾壯）。

- NOO: ["STB-12-000"]
  TXT: 厥陰病狀第三（伍拾陸證方柒首）

- NOO: ["STB-12-001"]
  TXT: 厥陰之爲病，消渴，氣上撞，心中疼熱，飢而不欲食，甚者則欲吐蚘，下之不肯止。

- NOO: ["STB-12-002"]
  TXT: 厥陰中風，其脈微浮爲欲愈，不浮爲未愈。

- NOO: ["STB-12-003"]
  TXT: 厥陰病，欲解時，從丑盡卯。

- NOO: ["STB-12-004"]
  TXT: 厥陰病，渴欲飮水者，與水飮之，卽愈。

- NOO: ["STB-12-005"]
  TXT: 諸四逆厥者，不可下之。虛家亦然。

- NOO: ["STB-12-006"]
  TXT: 傷寒，先厥後發熱而利者，必止，見厥復利。

- NOO: ["STB-12-007"]
  TXT: 傷寒，始發熱六日，厥反九日而下利，厥利當不能食，今反能食，恐爲除中。食之黍餅不發熱者，知胃氣尙在，必愈，恐暴熱來出而復去也。後日脈之，其熱續在，期之旦日夜半愈。所以然者，本發熱六日，厥反九日，復發熱三日，井前六日，亦爲九日，與厥相應，故期之旦日夜半愈。後三日脈之，數，其熱不罷，此爲熱氣有餘，必發癰膿。

- NOO: ["STB-12-008"]
  TXT: 傷寒，脈遲，六七日，而反與黃芩湯徹其熱。脈遲爲寒，與黃芩湯復除其熱，腹中冷，當不能食，今反能食，此爲除中，必死。

- NOO: ["STB-12-009"]
  TXT: 傷寒，先厥發熱，下利必自止，而反汗出，咽中强痛，其喉爲痺。發熱無汗，而利必自止，便膿血。便膿血者，其喉不痺。

- NOO: ["STB-12-010"]
  TXT: 傷寒，一二日至四五日，厥者必發熱。前厥者，後必熱。厥深熱亦深，厥微熱亦微。厥應下之，而發其汗者，口傷爛赤。

- NOO: ["STB-12-011"]
  TXT: 凡厥者，陰陽氣不相順接，便爲厥。厥者，手足逆者是。

- NOO: ["STB-12-012"]
  TXT: 傷寒病，厥五日，熱亦五日。設六日，當復厥，不厥者自愈。厥不過五日，以熱五日，故知自愈。

- NOO: ["STB-12-013"]
  TXT: 傷寒，脈微而厥，至七八日膚冷，其人躁，無安時，此爲藏寒，蚘上入其膈。蚘厥者，其人當吐蚘。令病者靜，而復時煩，此爲藏寒。蚘上入其膈，故煩，須臾復止，得食而嘔。又煩者，蚘聞食臭必出，其人常自吐蚘。蚘厥者，烏梅丸主之（又主久痢）。

- NOO: ["STB-12-014"]
  TXT: 傷寒，熱少微厥，稍頭寒，嘿嘿不欲食，煩躁。數日，小便利色白者，熱除也，得食，其病爲愈。若厥而嘔，胸脇煩滿，其後必便血（稍頭，一作指頭）。

- NOO: ["STB-12-015"]
  TXT: 病者手足厥冷，言我不結胸，少腹滿，按之痛，此冷結在膀胱關元也。

- NOO: ["STB-12-016"]
  TXT: 傷寒，發熱四日，厥反三日，復發熱四日，厥少熱多，其病當愈。四日至六七日不除，必便膿血。

- NOO: ["STB-12-017"]
  TXT: 傷寒，厥四日，熱反三日，復厥五日，其病爲進。寒多熱少，陽氣退，故爲進。

- NOO: ["STB-12-018"]
  TXT: 傷寒，六七日，其脈數，手足厥，煩躁，陰，厥不還者，死。

- NOO: ["STB-12-019"]
  TXT: 傷寒，下利，厥逆，躁不能臥者，死。

- NOO: ["STB-12-020"]
  TXT: 傷寒，發熱，下利至，厥不止者，死。

- NOO: ["STB-12-021"]
  TXT: 傷寒，六七日不利，便發熱而利，其人汗出不止者死，有陰無陽故也。

- NOO: ["STB-12-022"]
  TXT: 傷寒五六日，不結胸，腹濡，脈虛復厥者，不可下之，下之亡血，死。

- NOO: ["STB-12-023"]
  TXT: 傷寒，發熱而厥，七日下利者，爲難治。

- NOO: ["STB-12-024"]
  TXT: 傷寒，脈促，手足厥逆者，可灸之。

- NOO: ["STB-12-025"]
  TXT: 傷寒，脈滑而厥者，其表有熱，白虎湯主之（稍頭，一作指頭）。

- NOO: ["STB-12-026"]
  TXT: 手足厥寒，脈爲之細絶，當歸四逆湯主之。

- NOO: ["STB-12-027"]
  TXT: 若其人有寒，當歸四逆加吳茱萸生薑湯主之。

- NOO: ["STB-12-028"]
  TXT: 大汗出，熱不去，拘急，四肢疼，若下利，厥而惡寒，四逆湯主之。

- NOO: ["STB-12-029"]
  TXT: 大汗出，若火下，利而厥，四逆湯主之（稍頭，一作指頭）。

- NOO: ["STB-12-030"]
  TXT: 病者手足逆冷，脈乍緊者，邪結在胸中，心下滿而煩，飢不能食，病在胸中，當吐之，宜瓜蔕散（稍頭，一作指頭）。

- NOO: ["STB-12-031"]
  TXT: 傷寒，厥而心下悸，先治其水，當與茯苓甘草湯，却治其厥，不爾，其水入胃必利，茯苓甘草湯主之。

- NOO: ["STB-12-032"]
  TXT: 傷寒六七日，其人大下後，脈沈遲，手足厥逆，下部脈不至，咽喉不利，唾膿血，洩利不止，爲難治。麻黃升麻湯主之。

- NOO: ["STB-12-033"]
  TXT: 傷寒四五日，腹中痛，若轉氣，下趣少腹，爲欲自利。

- NOO: ["STB-12-034"]
  TXT: 傷寒本自寒下，醫復吐之，而寒格，更逆吐，食入卽出，乾薑黃苓黃連人參湯主之。

- NOO: ["STB-12-035"]
  TXT: 下利，有微熱，其人渴，脈弱者，自愈。

- NOO: ["STB-12-036"]
  TXT: 下利，脈數，若微發熱汗出者，自愈。設脈復緊，爲未解。

- NOO: ["STB-12-037"]
  TXT: 下利，手足厥，無脈，灸之不溫，反微喘者，死。少陰負跌陽者，爲順。

- NOO: ["STB-12-038"]
  TXT: 下利，脈反浮數，尺中自澁，其人必淸膿血。

- NOO: ["STB-12-039"]
  TXT: 下利淸穀，不可攻其表，汗出必脹慲。

- NOO: ["STB-12-040"]
  TXT: 下利，脈沈弦者，下重；其脈大者，爲未止；脈微弱數者，爲欲自止，雖發熱，不死。

- NOO: ["STB-12-041"]
  TXT: 下利，脈沈而遲，其人面少赤，身有微熱，下利淸穀，必鬱冒，汗出而解，其人微厥。所以然者，其面戴陽，下虛故也。

- NOO: ["STB-12-042"]
  TXT: 下利，脈反數而渴者，今自愈。設不差，必淸膿血，有熱故也。

- NOO: ["STB-12-043"]
  TXT: 下利後，脈絶，手足厥，晬時脈還，手足溫者，生；不還者，死。

- NOO: ["STB-12-044"]
  TXT: 傷寒，下利，日十餘行，其人脈反實者，死。

- NOO: ["STB-12-045"]
  TXT: 下利淸穀，裏寒外熱，汗出而厥，通脈四逆湯主之（稍頭，一作指頭）。

- NOO: ["STB-12-046"]
  TXT: 熱利下重，白頭翁湯主之。

- NOO: ["STB-12-047"]
  TXT: 下利，欲飮水者，爲有熱，白頭翁湯主之。

- NOO: ["STB-12-048"]
  TXT: 下利，腹滿，身體疼痛，先溫其裏，乃攻其表，溫裏宜四逆湯，攻表宜桂枝湯（稍頭，一作指頭）。

- NOO: ["STB-12-049"]
  TXT: 下利而譫語，爲有燥屎，小承氣湯主之（稍頭，一作指頭）。

- NOO: ["STB-12-050"]
  TXT: 下利後更煩，按其心下濡者，爲虛煩也，梔子湯主之（稍頭，一作指頭）。

- NOO: ["STB-12-051"]
  TXT: 嘔家有癰膿，不可治嘔，膿盡自愈。

- NOO: ["STB-12-052"]
  TXT: 嘔而發熱，小柴胡湯主之（稍頭，一作指頭）。

- NOO: ["STB-12-053"]
  TXT: 嘔而脈弱，小便復利，身有微熱，見厥，難治，四逆湯主之（稍頭，一作指頭）。

- NOO: ["STB-12-054"]
  TXT: 乾嘔，吐涎沫，而復頭痛，吳茱萸湯主之（稍頭，一作指頭）。

- NOO: ["STB-12-055"]
  TXT: 傷寒，大吐下之，極虛，復極汗者，其人外氣怫鬱，復與其水，以發其汗，因得噦。所以然者，胃中寒冷故也。

- NOO: ["STB-12-056"]
  TXT: 傷寒，噦而滿者，視其前後，知何部不利，利之則愈。

- NOO: ["STB-13-000"]
  TXT: 傷寒宜忌第四（十五章）

- NOO: ["STB-13-001"]
  TXT: 少陰病，脈細沈數，病在裏，忌發其汗。

- NOO: ["STB-13-002"]
  TXT: 脈浮而緊，法當身體疼痛，當以汗解。假令尺中脈遲者，忌發其汗。何以知然，此爲榮氣不足，血氣微少故也。

- NOO: ["STB-13-003"]
  TXT: 少陰病，脈微，忌發其汗，無陽故也。

- NOO: ["STB-13-004"]
  TXT: 咽中閉塞，忌發其汗，發其汗卽吐血，氣微絶，逆冷。

- NOO: ["STB-13-005"]
  TXT: 厥，忌發其汗，發其汗卽聲亂、咽嘶、舌萎。

- NOO: ["STB-13-006"]
  TXT: 太陽病，發熱惡寒，寒多熱少，脈微弱，則無陽也，忌復發其汗。

- NOO: ["STB-13-007"]
  TXT: 咽喉乾燥者，忌發其汗。

- NOO: ["STB-13-008"]
  TXT: 亡血家，忌攻其表，汗出則寒慄而振。

- NOO: ["STB-13-009"]
  TXT: 衄家，忌攻其表，汗出必額上促急。

- NOO: ["STB-13-010"]
  TXT: 汗家，重發其汗，必恍惚心亂，小便已，陰疼。

- NOO: ["STB-13-011"]
  TXT: 淋家，忌發其汗，發其汗，必便血。

- NOO: ["STB-13-012"]
  TXT: 瘡家，雖身疼痛，忌攻其表，汗出則痓。

- NOO: ["STB-13-013"]
  TXT: 冬時，忌發其汗，發其汗必吐利，口中爛，生瘡。

- NOO: ["STB-13-014"]
  TXT: 咳而小便利，若失小便，忌攻其表，汗則厥，逆冷。
  ANN:
    - 원서에는 STB-13-013과 STB-13-014이 하나의 조문으로 되어 있음

- NOO: ["STB-13-015"]
  TXT: 太陽病，發其汗，因致痓。

- NOO: ["STB-13-016"]
  TXT: 大法，春夏宜發汗。

- NOO: ["STB-13-017"]
  TXT: 凡發汗，欲令手足皆周，漐漐一時間益佳，不欲流離。若病不解，當重發汗；汗多則亡陽，陽虛不得重發汗也。

- NOO: ["STB-13-018"]
  TXT: 凡服湯藥發汗，中病便止，不必盡劑也。

- NOO: ["STB-13-019"]
  TXT: 凡云：宜發汗，而無湯者，丸散亦可用，然不如湯藥也。

- NOO: ["STB-13-020"]
  TXT: 凡脈浮者，病在外，宜發其汗。

- NOO: ["STB-13-021"]
  TXT: 太陽病，脈浮而數者，宜發其汗。

- NOO: ["STB-13-022"]
  TXT: 陽明病，脈浮虛者，宜發其汗。

- NOO: ["STB-13-023"]
  TXT: 陽明病，其脈遲，汗出多，而微惡寒者，表爲未解，宜發其汗。

- NOO: ["STB-13-024"]
  TXT: 太陰病，脈浮，宜發其汗。

- NOO: ["STB-13-025"]
  TXT: 太陽中風，陽浮而陰濡弱，浮者，熱自發，濡弱者，汗自出，澁澁惡寒，浙浙惡風，翕翕發熱，鼻鳴乾嘔，桂枝湯主之。

- NOO: ["STB-13-026"]
  TXT: 太陽頭痛發熱，身體疼，腰痛，骨節疼痛，惡風，無汗而喘，麻黃湯主之。

- NOO: ["STB-13-027"]
  TXT: 太陽中風，脈浮緊，發熱，惡寒，身體疼痛，不汗出而煩躁，大靑龍湯主之。

- NOO: ["STB-13-028"]
  TXT: 少陰病，得之二三日，麻黃附子甘草湯微發汗。

- NOO: ["STB-13-029"]
  TXT: 太陽病，惡寒而發熱，今自汗出，反不惡寒而發熱，關上脈細而數，此吐之過也。

- NOO: ["STB-13-030"]
  TXT: 少陰病，其人飮食入則吐，心中溫溫欲吐，復不能吐。始得之，手足寒，脈弦運，若膈上有寒飮，乾嘔，忌吐，當溫之。

- NOO: ["STB-13-031"]
  TXT: 諸四逆病厥，忌吐。虛家亦然。

- NOO: ["STB-13-032"]
  TXT: 大法，春宜吐。

- NOO: ["STB-13-033"]
  TXT: 凡服吐湯，中病便止，不必盡劑也。

- NOO: ["STB-13-034"]
  TXT: 病如桂枝證，其頭項不强痛，寸口脈浮，胸中痞堅，上撞咽喉，不得息，此爲有寒，宜吐之。

- NOO: ["STB-13-035"]
  TXT: 病胸上諸實，胸中鬱鬱而痛，不能食，欲使人按之，而反有涎唾，下利日十餘行，其脈反遲，寸口微滑，此宜吐之，利卽止。

- NOO: ["STB-13-036"]
  TXT: 少陰病，其人飮食入則吐，心中溫溫欲吐，復不能吐，宜吐之。

- NOO: ["STB-13-037"]
  TXT: 病者手足逆冷，脈乍緊，邪結在胸中，心下滿而煩，飢不能食，病在胸中，宜吐之。

- NOO: ["STB-13-038"]
  TXT: 宿食在上管，宜吐之。

- NOO: ["STB-13-039"]
  TXT: 咽中閉塞，忌下，下之則上輕下重，水漿不下。諸外實忌下，下之皆發微熱，亡脈則厥。

- NOO: ["STB-13-040"]
  TXT: 諸虛忌下，下之則渴，引水易愈，惡水者劇。

- NOO: ["STB-13-041"]
  TXT: 脈數者忌下，下之必煩，利不止。

- NOO: ["STB-13-042"]
  TXT: 尺中弱澁者，復忌下。

- NOO: ["STB-13-043"]
  TXT: 脈浮大，醫反下之，此爲大逆。

- NOO: ["STB-13-044"]
  TXT: 太陽證不罷，忌下，下之爲逆。

- NOO: ["STB-13-045"]
  TXT: 結胸證，其脈浮大，忌下，下之卽死。

- NOO: ["STB-13-046"]
  TXT: 太陽與陽明合病，喘而胸滿者，忌下。

- NOO: ["STB-13-047"]
  TXT: 太陽與少陽合病，心下痞堅，頸項强而眩，忌下。

- NOO: ["STB-13-048"]
  TXT: 凡四逆病厥者，忌下。虛家亦然。

- NOO: ["STB-13-049"]
  TXT: 病欲吐者，忌下。

- NOO: ["STB-13-050"]
  TXT: 病有外證未解，忌下，下之爲逆。

- NOO: ["STB-13-051"]
  TXT: 少陰病，食入卽吐，心中溫溫欲吐，復不能吐。始得之，手足寒，脈弦遲，此胸中實，忌下。

- NOO: ["STB-13-052"]
  TXT: 傷寒五六日，不結胸，腹濡，脈虛復厥者，忌下，下之亡血則死。

- NOO: ["STB-13-053"]
  TXT: 大法，秋宜下。

- NOO: ["STB-13-054"]
  TXT: 凡宜下，以湯勝丸散。

- NOO: ["STB-13-055"]
  TXT: 凡服湯下，中病則止，不必盡參服。

- NOO: ["STB-13-056"]
  TXT: 陽明病，發熱汗多者，急下之。

- NOO: ["STB-13-057"]
  TXT: 少陰病，得之二三日，口燥咽乾者，急下之。

- NOO: ["STB-13-058"]
  TXT: 少陰病，五六日，腹滿，不大便者，急下之。

- NOO: ["STB-13-059"]
  TXT: 少陰病，下利淸水，色靑者，心下必痛，口乾者，宜下之。

- NOO: ["STB-13-060"]
  TXT: 下利，三部脈皆浮，按其心下堅者，宜下之。

- NOO: ["STB-13-061"]
  TXT: 下利，脈遲而滑者，實也，利未欲止，宜下之。

- NOO: ["STB-13-062"]
  TXT: 陽明與少陽合病，利而脈不負者爲順，脈數而滑者，有宿食，宜下之。

- NOO: ["STB-13-063"]
  TXT: 問曰：人病有宿食，何以別之？答曰：寸口脈浮大，按之反澁，尺中亦微而澁，故知有宿食，宜下之。

- NOO: ["STB-13-064"]
  TXT: 下利，不欲食者，有宿食，宜下之。

- NOO: ["STB-13-065"]
  TXT: 下利差，至其時復發，此爲病不盡，宜復下之。

- NOO: ["STB-13-066"]
  TXT: 凡病腹中滿痛者爲寒，宜下之。

- NOO: ["STB-13-067"]
  TXT: 腹滿不減，減不足言，宜下之。

- NOO: ["STB-13-068"]
  TXT: 傷寒六七日，目中不了了，睛不和，無表裏證，大便難，微熱者，此爲實，急下之。

- NOO: ["STB-13-069"]
  TXT: 脈雙弦而遲，心下堅，脈大而緊者，陽中有陰，宜下之。

- NOO: ["STB-13-070"]
  TXT: 傷寒有熱，而少腹滿，應小便不利，今反利，此爲血，宜下之。

- NOO: ["STB-13-071"]
  TXT: 病者煩熱，汗出卽解，復如瘧，日晡所發者，屬陽明。脈實者，當下之。

- NOO: ["STB-13-072"]
  TXT: 大法，冬宜服溫熱藥。

- NOO: ["STB-13-073"]
  TXT: 師曰：病發熱頭痛，脈反沈，若不差，身體更疼痛，當救其裏，宜溫藥，四逆湯。

- NOO: ["STB-13-074"]
  TXT: 下利，腹脹滿，身體疼痛，先溫其裏，宜四逆湯。

- NOO: ["STB-13-075"]
  TXT: 下利，脈遲緊，爲痛，未欲止，宜溫之。

- NOO: ["STB-13-076"]
  TXT: 下利，脈浮大者，此爲虛，以强下之故也。宜溫之，與水必噦。

- NOO: ["STB-13-077"]
  TXT: 少陰病，下利，脈微澁，嘔者，宜溫之。

- NOO: ["STB-13-078"]
  TXT: 自利不渴者，屬太陰，其藏有寒故也，宜溫之。

- NOO: ["STB-13-079"]
  TXT: 少陰病，其人飮食入則吐，心中溫溫欲吐，復不能吐。始得之，手足寒，脈弦遲，若膈上有寒飮，乾嘔，宜溫之。

- NOO: ["STB-13-080"]
  TXT: 少陰病，脈沈者，宜急溫之。

- NOO: ["STB-13-081"]
  TXT: 下利，欲食者，宜就溫之。

- NOO: ["STB-13-082"]
  TXT: 傷寒，加火鍼，必驚。

- NOO: ["STB-13-083"]
  TXT: 傷寒，脈浮，而醫以火迫劫之，亡陽，必驚狂，臥起不安。

- NOO: ["STB-13-084"]
  TXT: 傷寒，其脈不弦緊而弱，弱者必渴，被火必譫語。

- NOO: ["STB-13-085"]
  TXT: 太陽病，以火熏之，不得汗，其人必躁，到經不解，必淸血。

- NOO: ["STB-13-086"]
  TXT: 陽明病，被火，額上微汗出，而小便不利，必發黃。

- NOO: ["STB-13-087"]
  TXT: 少陰病，咳而下利，譫語，是爲被火氣劫故也，小便必難，爲强責少陰汗也。

- NOO: ["STB-13-088"]
  TXT: 凡下利，穀道中痛，宜灸枳實，若熬鹽等熨之。

- NOO: ["STB-13-089"]
  TXT: 微數之脈，愼不可灸，因火爲邪，則爲煩逆。

- NOO: ["STB-13-090"]
  TXT: 脈浮，當以汗解，而反灸之，邪無從去，因火而盛，病從腰以下，必重而痺，此爲火逆。

- NOO: ["STB-13-091"]
  TXT: 脈浮，熱甚，而反灸之，此爲實，實以虛治，因火而動，咽燥，必唾血。

- NOO: ["STB-13-092"]
  TXT: 少陰病，一二日，口中和，其背惡寒，宜灸之。

- NOO: ["STB-13-093"]
  TXT: 少陰病，吐利，手足逆，而脈不足，灸其少陰七壯。

- NOO: ["STB-13-094"]
  TXT: 少陰病，下利，脈微澁者卽嘔，汗者必數更衣，反少者，宜溫其上，灸之（一云灸厥陰伍拾壯）。

- NOO: ["STB-13-095"]
  TXT: 下利，手足厥，無脈，灸之，主厥，厥陰是也。灸不溫，反微喘者，死。

- NOO: ["STB-13-096"]
  TXT: 傷寒六七日，其脈微，手足厥，煩躁，灸其厥陰，厥不還者，死。

- NOO: ["STB-13-097"]
  TXT: 脈促，手足厥者，宜灸之。

- NOO: ["STB-13-098"]
  TXT: 大怒無刺，新內無刺，大勞無刺，大醉無刺，大飽無刺，大渴無刺，大驚無刺。

- NOO: ["STB-13-099"]
  TXT: 無刺熇熇之熱，無刺淥淥之汗，無刺渾渾之脈，無刺病與脈相逆者。

- NOO: ["STB-13-100"]
  TXT: 上工刺未生，其次刺未盛，其次刺其衰。工逆此者，是謂伐形。

- NOO: ["STB-13-101"]
  TXT: 太陽病，頭痛，至七日自當愈，其經竟故也。若欲作再經者，宜刺足陽明，使經不傳則愈。

- NOO: ["STB-13-102"]
  TXT: 太陽病，初服桂枝湯，而反煩不解，宜先刺風池、風府，乃却與桂枝湯則愈。

- NOO: ["STB-13-103"]
  TXT: 傷寒，腹滿而譫語，寸口脈浮而緊者，此爲肝乘脾，名曰縱，宜刺期門。

- NOO: ["STB-13-104"]
  TXT: 傷寒，發熱，澁澁惡寒，其人大渴，欲飮酨漿者，其腹必滿，而自汗出，小便利，其病欲解，此爲肝乘肺，名曰橫，宜刺期門。

- NOO: ["STB-13-105"]
  TXT: 陽明病，下血而譫語，此爲熱入血室，但頭汗出者，刺期門，隨其實而寫之。

- NOO: ["STB-13-106"]
  TXT: 太陽與少陽合病，心下痞堅，頸項强而眩，宜刺大椎、肺兪、肝兪，勿下之。

- NOO: ["STB-13-107"]
  TXT: 婦人傷寒，懷身，腹滿，不得小便，加從腰以下重，如有水氣狀。懷身七月，太陰當養不養，此心氣實，宜刺，寫勞宮及關元，小便利，則愈。

- NOO: ["STB-13-108"]
  TXT: 傷寒喉痺，刺手少陰宂，在腕當小指後動脈是也。鍼入參分，補之。

- NOO: ["STB-13-109"]
  TXT: 少陰病，下利，便膿血者，宜刺。

- NOO: ["STB-13-110"]
  TXT: 發汗後，飮水多者必喘，以水灌之亦喘。

- NOO: ["STB-13-111"]
  TXT: 下利，其脈浮大，此爲虛，以强下之故也。設脈浮革，因爾腸鳴，當溫之，與水必噦。

- NOO: ["STB-13-112"]
  TXT: 太陽病，小便利者，爲水多，心下必悸。

- NOO: ["STB-13-113"]
  TXT: 太陽病，發汗後，若大汗出，胃中乾，燥煩不得眠，其人欲飮水，當稍飮之，令胃氣和則愈。

- NOO: ["STB-13-114"]
  TXT: 厥陰，渴欲飮水，與水飮之，卽愈。

- NOO: ["STB-13-115"]
  TXT: 嘔而吐，膈上者，必思煮餅，急思水者，與五苓散飮之，水亦得也。

- NOO: ["STB-14-000"]
  TXT: 發汗吐下後病狀第五（參拾證方壹拾伍首）

- NOO: ["STB-14-001"]
  TXT: 發汗後，水藥不得入口，爲逆。

- NOO: ["STB-14-002"]
  TXT: 未持脈時，病人手義自冒心，師因教試令咳，而不卽咳者，此必兩耳無所聞也。所以然者，重發其汗，虛故也。

- NOO: ["STB-14-003"]
  TXT: 發汗後，身熱，又重發其汗，胃中虛冷，必反吐也。

- NOO: ["STB-14-004"]
  TXT: 大下後，發汗，其人小便不利，此亡津液，勿治，其小便利，必自愈。

- NOO: ["STB-14-005"]
  TXT: 病人脈數，數爲熱，當消穀引食，而反吐者，以醫發其汗，陽氣微，膈氣虛，脈則爲數。數爲客熱，不能消穀，胃中虛冷，故吐也。

- NOO: ["STB-14-006"]
  TXT: 病者有寒，復發其汗，胃中冷，必吐蚘（一云吐逆）。

- NOO: ["STB-14-007", "STB-14-007A"]
  TXT: 發汗後，重發其汗，亡陽譫語，其脈反和者，不死。

- NOO: ["STB-14-007", "STB-14-007B"]
  TXT: 服桂枝湯，汗出，大煩渴不解，若脈洪大，與白虎湯（方見雜療中）。

- NOO: ["STB-14-008"]
  TXT: 發汗後，身體疼痛，其脈沈遲，桂枝加芍藥生薑人參湯主之。

- NOO: ["STB-14-009"]
  TXT: 太陽病，發其汗而不解，其人發熱，心下悸，頭眩，身瞤而動，振振欲擗地者，玄武湯主之（方見少陰門）。

- NOO: ["STB-14-010"]
  TXT: 發汗後，其人齊下悸，欲作奔豚，茯苓桂枝甘草大棗湯主之。

- NOO: ["STB-14-011"]
  TXT: 發汗過多以後，其人叉手自冒心，心下悸，而欲得按之，桂枝甘草湯主之。

- NOO: ["STB-14-012"]
  TXT: 發汗，脈浮而數，復煩者，五苓散主之（方見結胸門中）。

- NOO: ["STB-14-013"]
  TXT: 發汗後，腹脹滿，厚朴生薑半夏甘草人參湯主之。

- NOO: ["STB-14-014"]
  TXT: 發其汗不解，而反惡寒者，虛故也，芍藥甘草附子湯主之。

- NOO: ["STB-14-015"]
  TXT: 不惡寒，但熱者，實也，當和其胃氣，宜小承氣湯（方見承氣湯門。一云：調胃承氣湯）。

- NOO: ["STB-14-016"]
  TXT: 傷寒，脈浮，自汗出，小便數，頗復微惡寒，而脚攣急。反與桂枝，欲攻其表，得之便厥，咽乾，煩躁，吐逆，當作甘草乾薑湯，以復其陽。厥愈足溫，更作芍藥甘草湯與之，其脚卽伸。而胃氣不和，可與承氣湯；重發汗，復加燒鍼者，四逆湯主之。

- NOO: ["STB-14-017"]
  TXT: 凡病，若發汗、若吐、若下、若亡血，無津液，而陰陽自和者，必自愈。

- NOO: ["STB-14-018"]
  TXT: 傷寒，吐下發汗後，心下逆滿，氣上撞胸，起卽頭眩，其脈沈緊，發汗卽動經，身爲振搖，茯苓桂枝白朮甘草湯主之。

- NOO: ["STB-14-019"]
  TXT: 發汗吐下以後不解，煩躁，茯苓四逆湯主之。

- NOO: ["STB-14-020"]
  TXT: 發汗、吐下後，虛煩不得眠，劇者，反覆顛倒，心中懊憹，梔子湯主之。若少氣，梔子甘草湯主之。若嘔者，梔子生薑湯主之（梔子湯方見陽明門）。

- NOO: ["STB-14-021"]
  TXT: 傷寒，下後，煩而腹滿，臥起不安，梔子厚朴湯主之。

- NOO: ["STB-14-022"]
  TXT: 下以後，發其汗，必振寒，又其脈微細。所以然者，內外俱虛故也。

- NOO: ["STB-14-023"]
  TXT: 發汗，若下之，煩熱，胸中窒者，屬梔子湯證。

- NOO: ["STB-14-024"]
  TXT: 下以後，復發其汗者，則晝日煩躁不眠，夜而安靜，不嘔不渴，而無表證，其脈沈微，身無大熱，屬附子乾薑湯。

- NOO: ["STB-14-025"]
  TXT: 太陽病，先下而不愈，因復發其汗，表裏俱虛，其人因冒。冒家，當汗出自愈。所以然者，汗出表和故也。表和故下之。

- NOO: ["STB-14-026"]
  TXT: 傷寒，醫以丸藥大下後，身熱不去，微煩，梔子乾薑湯主之。

- NOO: ["STB-14-027"]
  TXT: 脈浮數，法當汗出而愈，而下之，則身體重，心悸者，不可發其汗，當自汗出而解。所以然者，尺中脈微，此裏虛，須表裏實，津液自和，自汗出，愈。

- NOO: ["STB-14-028"]
  TXT: 發汗以後，不可行桂枝湯，汗出而喘，無大熱，與麻黃杏子石膏甘草湯。

- NOO: ["STB-14-029"]
  TXT: 傷寒，吐下後，七八日不解，熱結在裏，表裏俱熱，時時惡風，大渴，舌上乾燥而煩，欲飮水數升，白虎湯主之（方見雜療中）。

- NOO: ["STB-14-030"]
  TXT: 傷寒，吐下後未解，不大便五六日，至十餘日，其人日晡所發潮熱，不惡寒，猶如見鬼神之狀。劇者發則不識人，循衣妄掇，怵惕不安，微喘直視，脈弦者生，澁者死。微者但發熱譫語，與承氣湯，若下者，勿復服。

- NOO: ["STB-14-031"]
  TXT: 大下後，口燥者，裏虛故也。

- NOO: ["STB-15-000"]
  TXT: 霍亂病狀第六（壹拾證方參首）

- NOO: ["STB-15-001"]
  TXT: 問曰：病有霍亂者，何也？答曰：嘔吐而利，此爲霍亂。

- NOO: ["STB-15-002"]
  TXT: 問曰：病者發熱頭痛，身體疼痛，惡寒而復吐利，當屬何病？答曰：當爲霍亂。霍亂吐下利止，復更發熱也。

- NOO: ["STB-15-003"]
  TXT: 傷寒，其脈微澁，本是霍亂，今是傷寒，却四五日，至陰經上，轉入陰，當利。本素嘔下利者，不治；若其人卽欲大便，但反失氣，而不利者，是爲屬陽明，必堅，十二日愈。所以然者，經竟故也。

- NOO: ["STB-15-004"]
  TXT: 下利後，當堅，堅能食者愈。今反不能食，到後經中，頗能食，復一經能食，過之一日當愈。若不愈，不屬陽明也。

- NOO: ["STB-15-005"]
  TXT: 惡寒，脈微而復利，利止必亡血，四逆加人參湯主之。

- NOO: ["STB-15-006"]
  TXT: 霍亂，而頭痛發熱，身體疼痛，熱多，欲飮水，五苓散主之。寒多，不用水者，理中湯主之（五苓散見結胸門）。

- NOO: ["STB-15-007"]
  TXT: 吐利止，而身體痛不休，當消息和解其外，宜桂枝湯小和之。

- NOO: ["STB-15-008"]
  TXT: 吐利汗出，發熱惡寒，四肢拘急，手足厥，四逆湯主之。

- NOO: ["STB-15-009"]
  TXT: 既吐且利，小便復利，而大汗出，下利淸穀，裏寒外熱，脈微欲絶，四逆湯主之。

- NOO: ["STB-15-010"]
  TXT: 吐已下斷，汗出而厥，四肢不解，脈微欲絶，通脈四逆加猪膽湯主之。

- NOO: ["STB-15-011"]
  TXT: 吐利發汗，其人脈平而小煩，此新虛，不勝穀氣故也。

- NOO: ["STB-16-000"]
  TXT: 陰易病已後勞復第七（柒證壹方四首附方六首）

- NOO: ["STB-16-001"]
  TXT: 傷寒，陰易之爲病，身體重，少氣，少腹裏急，或引陰中拘攣，熱上衝胸，頭重不欲擧，眼中生花，痂胞赤，膝脛拘急，燒禈散主之。
  ANN:
    - 陰易：《玉》陰陽易

- NOO: ["STB-16-002"]
  TXT: 大病已後，勞復，枳實梔子湯主之。

- NOO: ["STB-16-003"]
  TXT: 傷寒差已後，更發熱，小柴胡湯主之。脈浮者，以汗解之。脈沈實（一作“緊”）者，以下解之。

- NOO: ["STB-16-004"]
  TXT: 大病已後，腰以下有水氣，牡蠣澤瀉散主之。

- NOO: ["STB-16-005"]
  TXT: 傷寒解後，虛羸少氣，氣逆欲吐，竹葉石膏湯主之。

- NOO: ["STB-16-006"]
  TXT: 大病已後，其人喜唾，久久不了，胸上有寒，當溫之，宜理中丸。

- NOO: ["STB-16-007"]
  TXT: 病人脈已解，而日暮微煩者，以病新差，人强與穀，脾胃氣尙弱，不能消穀，故令微煩，損穀卽愈。
