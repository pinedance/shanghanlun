---
layout: reference
title: "藥徵 卷之下"
desc: "吉益東洞"
tags: [약징, 관련원문]
---



<div id="향시"></div>

## [香豉]({{site.herburl}}/향시)

香豉 主治心中懊憹也，旁治心中結痛，及心中滿而煩也。

### 考徵

[枳實梔子豉湯]({{site.formulaurl}}/지실치자시탕)證不具也。<em>說在互考中</em>

[梔子大黃豉湯]({{site.formulaurl}}/치자대황시탕)證曰 心中懊憹。

以上二方，香豉皆一升。

[梔子豉湯]({{site.formulaurl}}/치자시탕)證曰 心中懊憹，又日 胸中窒，又曰 心中結痛。

[梔子甘草豉湯]({{site.formulaurl}}/치자감초시탕)證不具也。<em>說在互考中</em>

[梔子生薑豉湯]({{site.formulaurl}}/치자생강시탕)證不具也。<em>說在互考中</em>

以上三方，香豉皆四合。

[瓜蒂散]({{site.formulaurl}}/과체산)證曰 心中滿而煩。

以上一方，香豉一合。

右歷觀此諸方，其主治心中懊憹也明矣。

### 互考

枳實梔子豉湯條，無心中懊憹證，爲則按 梔子大黃豉湯，此枳實梔子豉湯而加大黃者，而其條有心中懊憹之證，心中懊憹，固非大黃所主治也，然則枳實梔子豉湯條，其脫心中懊憹之證也明矣。

梔子甘草豉湯梔子生薑豉湯，是梔子豉湯加味之方也，故每章之首，冠以若字焉。

心中懊憹而少氣者，梔子甘草豉湯，心中懊憹而嘔者，梔子生薑豉湯，斯可以知已。

### 辨誤

梔子豉湯方後，皆有‘一服得吐止後服’七字，世醫遂誤以爲吐劑，不稽之甚，爲則試之，特治心中懊憹耳，未嘗必吐也，且心中懊憹而嘔者，本方加用生薑，其非其吐劑也，亦可以見矣。『傷寒論集注』曰 舊本有‘一服得吐止後服’七字，此因瓜蒂散中有香豉，而誤傳於此也，今爲删正，余亦從之。

### 品考

香豉 李時珍曰 造淡豉法，用黑大豆二三斗，六月中淘淨，水浸一宿，瀝乾蒸熟，取出攤席上，候微溫蒿覆，每三日一看，候黃衣上遍，不可大過，取晒簸淨，以水拌之，乾濕得所，以汁出指間爲準，安甕中築實，桑葉蓋厚三寸，密封泥，於日中晒七日，取出曝一時，又以水拌入甕，如此七次，再蒸過攤去火氣，甕收築封，卽成矣。





<div id="택사"></div>

## [澤瀉]({{site.herburl}}/택사)

澤瀉 主治小便不利冒眩也，旁治渴。

### 考徵

[澤瀉湯]({{site.formulaurl}}/택사탕)證曰 心下有支飮其人苦冒眩。

[五苓散]({{site.formulaurl}}/오령산)證曰 小便不利微熱消渴。

以上二方，以澤瀉爲君藥，澤瀉湯，澤瀉五兩，五苓散，一兩六銖半。

[茯苓澤瀉湯]({{site.formulaurl}}/복령택사탕)證曰 吐而渴欲飮水。

以上一方，澤瀉四兩。

[八味丸]({{site.formulaurl}}/팔미환)證曰 小便不利，又曰 消渴小便反多。

以上一方，澤瀉三兩。

[猪苓湯]({{site.formulaurl}}/저령탕)證曰 渴欲飮水小便不利。

以上一方，澤瀉一兩。

[牡蠣澤瀉散]({{site.formulaurl}}/모려택사산)證曰 從腰以下有水氣。

以上一方，用澤瀉與餘藥等分，茯苓澤瀉湯以下四方，以澤瀉爲佐藥也。

右歷觀此諸方，澤瀉所主治也，不辨而明矣。

### 互考

澤瀉五味子，同治冒而有其別也，說見于五味子部中。

### 辨誤

陶弘景曰 澤瀉久服則無子，陳日華曰 澤瀉催生，令人有子，李時珍辨之，其論詳於『本草綱目』。夫懷孕婦人之常也，而有病不孕，故其無病而孕者，豈其藥之所能得失乎? 三子不知此義，可謂謬矣，余嘗治一婦人，年三十有餘，病而無子，有年於玆，諸醫無如之何，余爲診之，胸膈煩躁上逆，而渴甚則如狂，乃與石膏黃連甘草湯，倂以滾痰丸服之，周歲諸證盡愈，其父大喜，以語前醫，前醫曰 治病則可，而不仁也，曰 何謂也? 曰 多服石膏無子也，是絶婦道也，非不仁而何? 其父愕然，招余詰之，余答曰 醫者掌疾病者也，而孕也者，人爲而天賦，醫焉知其有無哉? 且彼人之言，子何不察焉? 彼人療之十有三年，而不能治之，彼豈豫知其來者乎? 其父曰 然，居頃之其婦人始孕也，彌月而免，母子無恙，余故曰 婦人無病則孕，非藥之所能得失也。

### 品考

澤瀉 本邦仙台所出者，是爲良也，剉用。





<div id="의이인"></div>

## [薏苡仁]({{site.herburl}}/의이인)

薏苡仁 主治浮腫也。

### 考徵

[薏苡附子散]({{site.formulaurl}}/의이부자산)證不具也。

以上一方，薏苡仁十五兩。

[薏苡附子敗醬散]({{site.formulaurl}}/의이부자패장산)證曰 腹皮急按之濡，如腫狀。

以上一方，薏苡仁十分。

[麻黃杏仁薏苡甘草湯]({{site.formulaurl}}/마황행인의이감초탕)證不具也。

以上一方，薏苡仁半兩。

### 互考

薏苡附子散證不具也，而薏苡附子敗醬散，言如腫狀，則主治浮腫明矣，麻黃杏仁薏苡甘草湯，亦就麻黃杏仁甘草石膏湯，而去石膏加薏苡，則用之於咳喘浮腫可也。

### 品考

薏苡仁 和漢無別，田野水邊處處多有焉，本交趾之種，馬援載還也，本邦有二種，其殼厚無芽，以爲念經數珠，不中用藥也，有芽尖而殼薄，卽薏苡也，俗傳其種，弘法師之所將來也，因號弘法麥。





<div id="해백"></div>

## [薤白]({{site.herburl}}/해백)

薤白 主治心胸痛，而喘息、咳唾也，旁治背痛、心中痞。

### 考徵

[瓜蔞薤白白酒湯]({{site.formulaurl}}/과루해백백주탕)證曰 喘息咳唾胸背痛。

[枳實薤白桂枝湯]({{site.formulaurl}}/지실해백계지탕)證曰 胸痹，心中痞。

以上二方，薤白皆半升。

[瓜蔞薤白半夏湯]({{site.formulaurl}}/과루해백반하탕)證曰 心痛徹背。

以上一方，薤白三兩。

右歷觀此三方，薤白所主治也，不辨而明矣。

![약징 고징 {{ page.title }}]({{ site.baseurl }}/img/Herbs/약징_고징/약징_고징_28해백.png)

### 品考

薤白 有赤白二種，白者爲良，李時珍曰 薤葉狀似韭，韭葉中實，而扁有劍脊，薤葉中空，似細葱葉而有棱，氣亦如葱，二月開細花紫白色，根如小蒜，一本數顆相依而生，五月葉靑則掘之，否則肉不滿也。





<div id="건강"></div>

## [乾薑]({{site.herburl}}/건강)

乾薑 主治結滯水毒也，旁治嘔吐、咳、下利、厥冷、煩躁、腹痛、胸痛、腰痛。

### 考徵

* [大建中湯]({{site.formulaurl}}/대건중탕)證曰 心胸中大寒痛嘔不能飮食。

* [苓薑朮甘湯]({{site.formulaurl}}/영강출감탕)證曰 身體重，腰中冷，又云 腰以下冷痛。

* [半夏乾薑散]({{site.formulaurl}}/반하건강산)證曰 乾嘔吐逆吐涎沫。

以上三方，乾薑或四兩，或諸藥等分。

* [人蔘湯]({{site.formulaurl}}/인삼탕)證曰 喜唾，又曰 心中痞。

* [通脈四逆湯]({{site.formulaurl}}/통맥사역탕)證曰 下利淸穀，又曰 手足厥逆，又云 乾嘔。

* [小靑龍湯]({{site.formulaurl}}/소청룡탕)證曰 心下有水氣乾嘔，又云 咳。

* [半夏瀉心湯]({{site.formulaurl}}/반하사심탕)證曰 嘔而腸鳴。

* [柴胡薑桂湯]({{site.formulaurl}}/시호계지건강탕)證曰 胸脇滿，又云 心煩。

* [黃連湯]({{site.formulaurl}}/황련탕)證曰 腹中痛欲嘔吐。

* [苓甘五味薑辛湯]({{site.formulaurl}}/영감오미강신탕)證曰 咳胸滿。

* [乾薑黃連黃芩人蔘湯]({{site.formulaurl}}/건강황련황금인삼탕)證曰 吐下。

* [六物黃芩湯]({{site.formulaurl}}/육물황금탕)證曰 乾嘔下利。

以上九方，乾薑皆三兩。

* [梔子乾薑湯]({{site.formulaurl}}/치자건강탕)證曰 微煩。

* [甘草乾薑湯]({{site.formulaurl}}/감초건강탕)證曰 厥咽中乾煩躁吐逆。

* [乾薑附子湯]({{site.formulaurl}}/건강부자탕)證曰 煩躁不得眠。

以上三方，乾薑二兩一兩，而四兩之例。

* [四逆湯]({{site.formulaurl}}/사역탕)證曰 下利淸穀，又曰 手足厥冷。

以上一方，乾薑一兩半，而三兩之例。

* [桃花湯]({{site.formulaurl}}/도화탕)證曰 下利。

* [乾薑人蔘半夏丸]({{site.formulaurl}}/건강인삼반하환)證曰 嘔吐不止。

以上二方，乾薑皆一兩，而三兩之例。

右歷觀此諸方。__其嘔吐者咳者痛者下利者之等，壹是皆水毒之結滯者也。__

![약징 고징 건강]({{ site.baseurl }}/img/Herbs/약징_고징/약징_고징_29건강.png)

### 互考

孫思邈曰 無生薑則以乾薑代之，以余觀之。__仲景氏用生薑乾薑，其所主治，大同而小異，生薑主嘔吐，乾薑主水毒之結滯者也，不可混矣。__

### 辨誤

『本草』以乾薑爲大熱，於是世醫皆謂四逆湯方中，薑附熱藥也，故能溫厥冷，非也，按 厥冷者，毒之急迫也，故甘草以爲君，而薑附以爲佐，其用薑附者，以逐水毒也，何熱之有? 京師二條路白山街，有嘉兵衛者，號近江舖，其男年始十有三，一朝而下利，及至日午，無知其行數，於是神氣困冒，醫爲獨蔘湯與之，及至日晡所，手足厥冷，醫大懼，用薑附益多，而厥冷益甚，諸醫皆以爲不治，余爲診之，百體無溫手足擗地，煩躁而叫號，如有腹痛之狀當臍有動手不可近，余乃謂曰 是毒也，藥可以治焉，如其死生，則我不知之也，雖然今治亦死，不治亦死，等死死，治可乎? 親戚許諾，乃與大承氣湯<em>一貼之重十二錢</em> 一服不知，復與，厥冷則變爲熱，三服而神色反正，下利減半，服十日所，諸證盡退，由是觀之，醫之於事，知此藥解此毒耳，毒之解也，厥冷者溫，大熱者凉，若以厥冷復常爲熱藥，則大黃芒硝，亦爲熱藥乎? 藥物之寒熱溫凉，其不可論，斯可以知已。

### 品考

乾薑 本邦之産有二品，曰乾生薑，曰三河乾薑，所謂乾生薑者，余家用之，所謂三河乾薑者，余家不用之。






<div id="행인"></div>

## [杏仁]({{site.herburl}}/행인)

杏仁 主治胸間停水也，故治喘咳，而旁治短氣、結胸、心痛、形體浮腫。

### 考徵

[麻黃湯]({{site.formulaurl}}/마황탕)證曰 無汗而喘。

以上一方，杏仁七十個。

[苓甘薑味辛夏仁湯]({{site.formulaurl}}/영감강미신하인탕)證曰 形腫者，加杏仁。

以上一方，杏仁半升。

[茯苓杏仁甘草湯]({{site.formulaurl}}/복령행인감초탕)證曰 胸中氣塞短氣。

[麻黃杏仁甘草石膏湯]({{site.formulaurl}}/마황행인감초석고탕)證曰 喘。

[桂枝加厚朴杏子湯]({{site.formulaurl}}/계지가후박행자탕)證曰 喘。

以上三方，杏仁皆五十個。

[大靑龍湯]({{site.formulaurl}}/대청룡탕)證曰 咳喘。

[麻黃杏仁薏苡甘草湯]({{site.formulaurl}}/마황행인의이감초탕)證不具也。<em>說在類聚方</em>

以上二方，杏仁四十個，二兩，而五十個之例。

[大陷胸丸]({{site.formulaurl}}/대함흉환)證曰 結胸者，項亦强。

[走馬湯]({{site.formulaurl}}/주마탕)證曰 心痛。

以上二方，杏仁諸藥等分。

右歷觀此諸方，杏仁主治胸間停水也明矣。

![약징 고징 {{ page.title }}]({{ site.baseurl }}/img/Herbs/약징_고징/약징_고징_30행인.png)

### 互考

杏仁麻黃同治喘，而有其別，胸滿不用麻黃，身疼不用杏仁，其二物等用者，以有胸滿身疼二證也。

『金匱要略』曰 胸痹云云，茯苓杏仁甘草湯主之，橘枳薑湯亦主之。爲則按 胸痹、短氣、筋惕肉瞤、心下悸者，茯苓杏仁甘草湯主之，胸痹、嘔吐、呃逆者，橘皮枳實生薑湯主之，二方治一證，非古之道也。瓜蔞實條，旣辨明之，今不贅於玆也。

### 品考

杏仁 和漢無異品也，製之之法，去皮不去尖。





<div id="대조"></div>

## [大棗]({{site.herburl}}/대조)

大棗 主治攣引强急也，旁治咳嗽、奔豚、煩躁、身疼、脇痛、腹中痛。

### 考徵

* [十棗湯]({{site.formulaurl}}/십조탕)證曰 引脇下痛，又曰 咳煩，胸中痛。

* [葶藶大棗湯]({{site.formulaurl}}/정력대조탕)證曰 咳逆上氣，喘鳴迫塞，又曰 不得息。

以上二方，以大棗爲君藥，一則十枚，一則十二枚。

* [苓桂甘棗湯]({{site.formulaurl}}/영계감조탕)證曰 欲作奔豚。

* [越婢湯]({{site.formulaurl}}/월비탕)證不具也。<em>說在類聚方</em>

* [生薑甘草湯]({{site.formulaurl}}/생강감초탕)證不具也。<em>說在互考中</em>

以上三方，大棗皆十五枚。

* [甘麥大棗湯]({{site.formulaurl}}/감맥대조탕)證曰 臟躁，喜悲傷。

以上一方，大棗十枚。

* [小柴胡湯]({{site.formulaurl}}/소시호탕)證曰 頭項强，又云 脇痛。

* [小建中湯]({{site.formulaurl}}/소건중탕)證曰 急痛。

* [大靑龍湯]({{site.formulaurl}}/대청룡탕)證曰 身疼痛汗不出而煩躁。

* [黃連湯]({{site.formulaurl}}/황련탕)證曰 腹中痛。

* [葛根湯]({{site.formulaurl}}/갈근탕)證曰 項背强。

* [黃芩湯]({{site.formulaurl}}/황금탕)證不具也。<em>說在類聚方</em>

* [桂枝加黃芪湯]({{site.formulaurl}}/계지가황기탕)證曰 身疼重煩躁。

* [吳茱萸湯]({{site.formulaurl}}/오수유탕)證曰 煩躁。

以上八方，大棗皆十二枚。

右歷試此諸方，皆其所擧諸證，而有攣引强急之狀者，用大棗則治矣，不則無效也。

且也十棗湯，大棗爲君藥，而有引痛證，斯可以爲徵已。

![약징 고징 건강]({{ site.baseurl }}/img/Herbs/약징_고징/약징_고징_31대조.png)

### 互考

甘麥大棗湯條，有喜悲傷證，此毒之逼迫也，故用大棗以治攣引强急，用甘草小麥以緩急迫也。

苓桂甘棗湯條，有奔豚證，此其毒動而上衝，有攣引强急之狀者，故用大棗也。

生薑甘草湯證曰 咳唾涎沫不止，爲則按 若之人，患胸中有攣引强急之狀，故用大棗居多也。

__爲則按 仲景氏用大棗甘草芍藥，其證候大同而小異，要在自得焉耳。__

### 辨誤

__大棗養脾胃之說，非古也，不取焉。__ 古人云 攻病以毒藥，養精以穀肉果菜，夫攻之與養，所主不同，一物而二義，如曾晳之於羊棗，好而食之，是養也，如十棗湯用大棗，惡而不避，是攻也，無他嗜好之品，而充食用則爲養也，而充藥物則爲攻也，十棗湯，大棗爲君，而治攣引强急，豈以爲養哉。

### 品考

大棗 漢種者爲良，其品核小而肉厚也，不去核而剉用之。





<div id="귤피"></div>

## [橘皮]({{site.herburl}}/귤피)

橘皮 主治呃逆也，旁治胸痹、停痰。

### 考徵

[橘皮竹茹湯]({{site.formulaurl}}/귤피죽여탕)證曰 噦逆。<em>噦者，呃之謂也</em>

以上一方，橘皮二斤。

[橘皮枳實生薑湯]({{site.formulaurl}}/귤피지실생강탕)證曰 胸痹。<em>說在杏仁部中</em>

以上一方，橘皮一斤。

[橘皮湯]({{site.formulaurl}}/귤피탕)證曰 噦。

以上一方，橘皮四兩。

[茯苓飮]({{site.formulaurl}}/복령음)證曰 心胸中有停痰。

以上一方，橘皮二兩半。

右歷觀此諸方，主治呃逆也明矣。胸痹者停痰者，其有呃逆之證，則橘皮所能治也。

![약징 고징 귤피]({{ site.baseurl }}/img/Herbs/약징_고징/약징_고징_32귤피.png)

### 品考

橘皮 近世間以柑子代橘皮，非也，可撰用焉。眞橘樹者，余觀之于和州春日祠前，于遠州見附驛也。





<div id="오수유"></div>

## [吳茱萸]({{site.herburl}}/오수유)

吳茱萸 主治嘔而胸滿也。

### 考徵

[吳茱萸湯]({{site.formulaurl}}/오수유탕)證曰 嘔而胸滿。

以上一方，吳茱萸一升。

### 品考

吳茱萸 無贋物。





<div id="과체"></div>

## [瓜蒂]({{site.herburl}}/과체)

瓜蒂 主治胸中有毒，欲吐而不吐也。

### 考徵

[瓜蒂散]({{site.formulaurl}}/과체산)證曰 胸中痞硬，氣上衝咽喉，不得息者，又曰 心中滿而煩饑而不能食者，病在胸中。

以上一方，瓜蒂一分。

### 品考

瓜蒂 宗奭時珍以爲甜瓜蒂，試之無寸效也，又有一種，名枾瓜，其種殊少，而其形如枾，又有一種，如枾瓜而皮上有毛者，其始皆太苦，而不可食也，及熟則尤甜美，其蒂甚苦，有效可用。『三才圖會』所謂靑瓜也，本邦越前之産，是爲良也。





<div id="계지"></div>

## [桂枝]({{site.herburl}}/계지)

桂枝 主治衝逆也，旁治奔豚、頭痛、發熱、惡風、汗出、身痛。

### 考徵

[桂枝加桂湯]({{site.formulaurl}}/계지가계탕)證曰 氣自少腹上衝心。

以上一方，桂枝五兩。

[桂枝甘草湯]({{site.formulaurl}}/계지감초탕)證曰 其人叉手自冒心，心下悸欲得按。

[桂枝甘草附子湯]({{site.formulaurl}}/계지감초부자탕)證不具也。<em>說在互考中</em>

[苓桂甘棗湯]({{site.formulaurl}}/영계감조탕)證曰 欲作奔豚。

[苓桂五味甘草湯]({{site.formulaurl}}/영계오미감초탕)證曰 氣從少腹上衝胸咽。

[桂枝附子湯]({{site.formulaurl}}/계지부자탕)證不具也。<em>說在互考中</em>。

以上五方，桂枝皆四兩。

[桂枝湯]({{site.formulaurl}}/계지탕)證曰 上衝，又曰 頭痛發熱汗出惡風。

[苓桂朮甘湯]({{site.formulaurl}}/영계출감탕)證曰 氣上衝胸。

以上二方，桂枝皆三兩。

右歷觀此諸方，桂枝主治衝逆也明矣，頭痛發熱之輩，其所旁治也，仲景之治疾，用桂枝者，居十之七八，今不枚擧焉。

![약징 고징 {{ page.title }}]({{ site.baseurl }}/img/Herbs/약징_고징/약징_고징_33계지.png)

### 互考

桂枝甘草湯證曰 其人叉手自冒心，爲則按 叉手冒心者，以悸而上衝故也。

桂枝甘草附子湯條，無上衝證，爲則按 此方桂枝甘草湯，而加附子者也，桂枝甘草湯條，有上衝證，然則此湯亦當有上衝證，其脫此證也明矣。

桂枝附子湯，用桂枝多於桂枝加附子湯，而無上衝證，蓋闕文也，桂枝加附子湯條，猶有桂枝之證，況於此湯而可無桂枝之證乎?

### 辨誤

范成大『桂海志』云 凡木葉心皆一縱理，獨桂有兩道如圭形，故字從之，陸佃埤雅云 桂猶圭也，宣導百藥，爲之先聘通使，如執圭之使也，爲則按 制字之說，范爲得之，蓋以其所見而言之也，陸則失矣，蓋以臆測之，而强作之說也，不可從矣。

『傷寒論』曰 桂枝本爲解肌，非仲景氏之意也，不取，此蓋注誤入本文者也。

宗奭曰 漢張仲景以桂枝湯治傷寒表虛，是不善讀『傷寒論』之過也。『傷寒論』中，間說表裏虛實，非疾醫之言也，蓋後人所攙入也，凡仲景之用桂枝，以治上衝也，桂枝湯條曰 上衝者，可與桂枝湯，若不上衝者，不可與之，桂枝加桂湯條曰 氣從少腹上衝心，又按去桂加朮湯條曰 小便自利，由是觀之，上衝則用桂，下降則否，斯可以見已，且虛實之說，仲景所言不失古訓，而後人所攙入，則不合古訓，宗奭不善讀書，而妄爲之說過矣。

* {% include clause.md noo="SSB-015" %}
* {% include clause.md noo="GGY-08-004" %}
* {% include clause.md noo="SSB-174" %}

### 品考

桂枝 氣味辛辣者，爲上品也，李杲以氣味厚薄，分桂枝肉桂，遂搆上行下行之說，是臆測也，不可從矣，桂枝也肉桂也桂心也，一物而三名也，桂心之說，陳藏器李時珍得之。





<div id="후박"></div>

## [厚朴]({{site.herburl}}/후박)

厚朴 主治胸腹脹滿也，旁治腹痛。

### 考徵

[大承氣湯]({{site.formulaurl}}/대승기탕)證曰 腹脹滿，又曰 腹中滿痛。

[厚朴三物湯]({{site.formulaurl}}/후박삼물탕)證曰 痛而閉。

[厚朴七物湯]({{site.formulaurl}}/후박칠물탕)證曰 腹滿。

[厚朴生薑甘草半夏人蔘湯]({{site.formulaurl}}/후박생강감초반하인삼탕)證曰 腹脹滿。

以上四方，厚朴皆半斤。

[枳實薤白桂枝湯]({{site.formulaurl}}/지실해백계지탕)證曰 胸滿。

[梔子厚朴湯]({{site.formulaurl}}/치자후박탕)證曰 腹滿。

以上二方，厚朴皆四兩。

[半夏厚朴湯]({{site.formulaurl}}/반하후박탕)證曰 咽中如有炙臠。

以上一方，厚朴三兩。

[小承氣湯]({{site.formulaurl}}/소승기탕)證曰 腹大滿不通。

以上一方，厚朴二兩。

右歷觀此諸方，厚朴主治脹滿也明矣。

![약징 고징 {{ page.title }}]({{ site.baseurl }}/img/Herbs/약징_고징/약징_고징_34후박.png)

### 互考

厚朴三物湯條，無腹滿證，此湯卽大承氣湯而無芒硝者也，然則有腹滿證也，可知已，其無芒硝者，以無堅塊也。

### 辨誤

張元素曰 厚朴雖除腹脹，若虛弱人，宜斟酌用之，誤則脫人之元氣也，爲則曰 是無稽之言也，古語曰 攻病以毒藥，方疾之漸也，元氣爲其所抑遏，醫以毒藥攻之，毒盡而氣旺，何怖之有? 請擧其徵，大承氣湯，厚朴爲君，而有此湯之證者，多乎不能食，神氣不旺者，於是施以此湯，則毒除也，毒除能食，能食氣旺，往往而然也，厚朴脫人之元氣，徒虛語耳。

### 品考

厚朴 漢産爲良，本邦所産，非眞厚朴也，不堪用矣，或云本邦之産，有二種，其一則冬月葉不落，是與漢土所産同，比叡山有之。





<div id="지실"></div>

## [枳實]({{site.herburl}}/지실)

枳實 主治結實之毒也，旁治胸滿、胸痹、腹滿、腹痛。

### 考徵

[枳朮湯]({{ site.formulaurl }}/지출탕)證曰 心下堅，大如盤。

以上一方，枳實七枚。

[枳實芍藥散]({{ site.formulaurl }}/지실작약산)證曰 腹痛煩滿。

以上一方，枳實諸藥等分。

[桂枝枳實生薑湯]({{ site.formulaurl }}/계지지실생강탕)證曰 心懸痛。

[大承氣湯]({{ site.formulaurl }}/대승기탕)證曰 腹脹滿。

[厚朴三物湯]({{ site.formulaurl }}/후박삼물탕)證曰 痛而閉。

[厚朴七物湯]({{ site.formulaurl }}/후박칠물탕)證曰 腹滿。

[梔子大黃豉湯]({{ site.formulaurl }}/치자대황시탕)證曰 熱痛。

以上五方，枳實皆五枚。

[大柴胡湯]({{ site.formulaurl }}/대시호탕)證曰 心下急鬱鬱微煩。

[枳實薤白桂枝湯]({{ site.formulaurl }}/지실해백계지탕)證曰 胸滿。

[梔子厚朴湯]({{ site.formulaurl }}/치자후박탕)證曰 心煩腹滿。

以上三方，枳實皆四枚。

[小承氣湯]({{ site.formulaurl }}/소승기탕)證曰 腹大滿不通。

[枳實梔子豉湯]({{ site.formulaurl }}/지실치자시탕)證不具也。<em>說在互考中</em>

[橘皮枳實生薑湯]({{ site.formulaurl }}/귤피지실생강탕)證曰 胸痹。

以上三方，枳實皆三枚。

右歷觀此諸方，枳實主治結實之毒也明矣。

![약징 고징 {{ page.title }}]({{ site.baseurl }}/img/Herbs/약징_고징/약징_고징_35지실.png)

### 互考

仲景氏用承氣湯也，大實大滿結毒在腹，則大承氣湯，其用枳實也，五枚，唯腹滿不通，則小承氣湯，其用枳實也，三枚，枳實主治結實，斯可以見已。

枳實梔子豉湯，其證不具也，爲則按 梔子香豉，主治心中懊憹，而更加枳實，則其有胸滿之證也明矣。

### 品考

枳實本邦所産，稱枳實者，不堪用也，漢土之産，亦多贋也，不可不擇焉。

『本草綱目』諸家岐枳實枳殼而爲之說，非古也，吾則從仲景氏也。






<div id="치자"></div>

## [梔子]({{site.herburl}}/치자)

梔子 主治心煩也，旁治發黃。

### 考徵

[大黃硝石湯]({{ site.formulaurl }}/대황초석탕)證曰 黃疸。

[梔子柏皮湯]({{ site.formulaurl }}/치자백피탕)證曰 身黃。

以上二方，梔子皆十五枚。

[梔子豉湯]({{ site.formulaurl }}/치자시탕)證曰 煩。

[梔子甘草豉湯]({{ site.formulaurl }}/치자감초시탕)證不具也。<em>說在香豉部中</em>

[梔子生薑豉湯]({{ site.formulaurl }}/치자생강시탕)證不具也。<em>說在香豉部中</em>

[枳實梔子豉湯]({{ site.formulaurl }}/지실치자시탕)證不具也。<em>說在枳實部中</em>

[梔子厚朴湯]({{ site.formulaurl }}/치자후박탕)證曰 心煩。

[梔子乾薑湯]({{ site.formulaurl }}/치자건강탕)證曰 微煩。

[茵蔯蒿湯]({{ site.formulaurl }}/인진호탕)證曰 心胸不安久久發黃。

以上七方，梔子皆十四枚。

[梔子大黃豉湯]({{ site.formulaurl }}/치자대황시탕)證曰 黃疸。

以上一方，梔子十二枚。

右歷觀此諸方，梔子主治心煩也明矣，發黃者，其所旁治也，故無心煩之證者而用之，則未見其效矣。

### 互考

梔子大黃豉湯，梔子十二枚，爲則按 當作十四枚，是梔子劑之通例也。

爲則按 香豉，以心中懊憹爲主，梔子，則主心煩也。

### 辨誤

『本草』諸說，動輒以五色配五臟，其說曰 梔子色赤味苦，入心而治煩，又曰 梔子治發黃，黃是土色，胃主土，故治胃中熱氣，學者取其然者，而莫眩其所以然者，斯爲可矣。

### 品考

梔子 處處出焉，剉用。





<div id="산조인"></div>

## [酸棗仁]({{site.herburl}}/산조인)

酸棗仁 主治胸膈煩躁不能眠也。

### 考徵

[酸棗仁湯]({{ site.formulaurl }}/산조인탕)證曰 虛煩，不得眠，爲則按 虛煩當作煩躁.

以上一方，酸棗仁二升。

### 辨誤

時珍曰 熟用不得眠，生用好眠，誤矣，眠與不眠，非生熟之所爲也，乃胸膈煩躁，或眠或不眠者，服酸棗仁則皆復常矣，然則酸棗仁之所主，非主眠與不眠也，而歷代諸醫，以此立論誤也，以不知人道也，夫人道者，人之所能爲也，非人之所能爲者，非人道也，學聖人之道，然後始知之，蓋眠者寤者，造化之主也，而非人之爲也，而煩躁者，毒之爲而人之造也，酸棗能治之，故胸膈煩躁，或寤而少寐，或寐而少寤，予不問酸棗之生熟，用而治之，則煩躁罷而寤寐復故，嗚呼，悲哉! 聖人之世遠人亡，歷代之學者，其解聖經，往往以天事混之於人事，故其論可聞，而行不可知也，人而不人，醫而不醫，吾黨小子愼之，勿混造化與人事矣。

### 品考

酸棗仁 和漢共有焉，漢産爲良也。





<div id="복령"></div>

## [茯苓]({{site.herburl}}/복령)

茯苓 主治悸及肉瞤筋惕也，旁治小便不利、頭眩、煩躁。

### 考徵

[苓桂甘棗湯]({{ site.formulaurl }}/영계감조탕)證曰 臍下悸。

[茯苓戎鹽湯]({{ site.formulaurl }}/복령융염탕)證不具也。<em>說在互考中</em>

[茯苓澤瀉湯]({{ site.formulaurl }}/복령택사탕)證不具也。<em>說在互考中</em>

以上三方，茯苓皆半斤。

[防己茯苓湯]({{ site.formulaurl }}/방기복령탕)證曰 四肢聶聶動。

[茯苓四逆湯]({{ site.formulaurl }}/복령사역탕)證曰 煩躁。

以上二方，茯苓皆六兩。

[茯苓杏仁甘草湯]({{ site.formulaurl }}/복령행인감초탕)證不具也。<em>說在互考中</em>

以上一方，茯苓三兩，而亦六兩之例。

[苓桂朮甘湯]({{ site.formulaurl }}/영계출감탕)證曰 身爲振振搖，又云 頭眩。

[苓桂五味甘草湯]({{ site.formulaurl }}/영계오미감초탕)證曰 小便難。

[苓薑朮甘湯]({{ site.formulaurl }}/영강출감탕)證不具也。<em>說在互考中</em>

[木防己去石膏加茯苓芒硝湯]({{ site.formulaurl }}/목방기거석고가복령망초탕)證不具也。<em>說同上</em>

[小半夏加茯苓湯]({{ site.formulaurl }}/소반하가복령탕)證曰 眩悸。

[半夏厚朴湯]({{ site.formulaurl }}/반하후박탕)證不具也。<em>說在互考中</em>

以上六方，茯苓皆四兩，此外苓桂劑頗多，今不枚擧焉。

[茯苓甘草湯]({{ site.formulaurl }}/복령감초탕)證曰 心下悸。

以上一方，茯苓二兩，而亦四兩之例。

[茯苓飮]({{ site.formulaurl }}/복령음)證不具也。<em>說在互考中</em>

[瓜蔞瞿麥丸]({{ site.formulaurl }}/과루구맥환)證曰 小便不利。

[葵子茯苓散]({{ site.formulaurl }}/규자복령산)證曰 頭眩。

[眞武湯]({{ site.formulaurl }}/진무탕)證曰 心下悸頭眩身瞤動。

[附子湯]({{ site.formulaurl }}/부자탕)證不具也。<em>說在互考中</em>。

[桂枝去桂加苓朮湯]({{ site.formulaurl }}/계지거계가영출탕)證曰 小便不利。

以上六方，茯苓皆三兩。

[五苓散]({{ site.formulaurl }}/오령산)證曰 臍下有悸吐涎沫而癲眩。

以上一方，茯苓十八銖。

[猪苓湯]({{ site.formulaurl }}/저령탕)證曰 小便不利心煩。

[桂枝茯苓丸]({{ site.formulaurl }}/계지복령환)證曰 胎動。<em>說在互考中</em>

以上二方，茯苓諸藥等分。

右歷觀此諸方，曰心下悸曰臍下悸曰四肢聶聶動曰身瞤動曰頭眩曰煩躁，一是皆悸之類也，小便不利而悸者，用茯苓則治，其無悸證者而用之，則未見其效，然則悸者，茯苓所主治，而小便不利者，則其旁治也，頭眩煩躁亦然。

![약징 고징 {{ page.title }}]({{ site.baseurl }}/img/Herbs/약징_고징/약징_고징_37복령.png)

### 互考

茯苓戎鹽湯茯苓澤瀉湯，各用茯苓半斤，以爲主藥，而不擧茯苓之證，苓桂甘棗湯，亦用茯苓半斤，而有臍下悸之證，其他用茯苓爲主藥者，各有悸眩瞤動之證，況於二方多用茯苓，而可無若證乎? 其證脫也必矣。

茯苓杏仁甘草湯方，是苓桂朮甘湯，去桂朮加杏仁者也，然則其脫茯苓之證也明矣。

苓薑朮甘湯方，是苓桂朮甘湯，以薑代桂者也，而苓桂朮甘湯，有身爲振振搖證，此非桂之主證，而苓之所能治也，然則苓薑朮甘湯條，脫此證也明矣。

木防己去石膏加茯苓芒硝湯方，是防己茯苓湯，以人蔘芒硝代黃芪甘草者，而防己茯苓湯，有四肢聶聶動之證，是非黃芪甘草之主證，而茯苓之所主治也，由是觀之，此湯脫四肢瞤動之證也明矣。

半夏厚朴湯，是小半夏加茯苓湯，更加厚朴蘇葉者也，然則其脫眩悸之證也明矣。

茯苓甘草湯方，是苓桂朮甘湯，去朮加薑者也，可以前例而推之。

茯苓飮，以苓爲主，而不擧其證，以他例推之，心下悸而痞硬小便不利自吐宿水者，此湯所主治也。

附子湯方，是眞武湯，去薑加蔘者也，眞武湯條有心下悸頭眩身瞤動之證，然則此湯之條，脫若證也明矣。

桂枝茯苓丸證曰 胎動在臍上，爲則按 蓋所謂奔豚也，而不可臆測焉，以旁例推之，上衝心下悸經水有變或胎動者，此丸所主也。

人蔘茯苓黃連其功大同而小異，說在人蔘部中。

### 品考

茯苓 和漢無異也，陶弘景曰 『仙方』止云茯苓，而無茯神，爲療旣同，用之應無嫌，斯言得之，赤白補瀉之說，此臆之所斷也，不可從矣。





<div id="저령"></div>

## [猪苓]({{site.herburl}}/저령)

猪苓 主治渴而小便不利也。

### 考徵

[猪苓湯]({{site.formulaurl}}/저령탕)證曰 渴欲飮水小便不利。

[猪苓散]({{site.formulaurl}}/저령산)證曰 思水者。

以上二方，猪苓諸藥等分。

[五苓散]({{site.formulaurl}}/오령산)證曰 小便不利微熱消渴。

以上一方，猪苓十八銖。

右歷觀此三方，猪苓所主治，渴而小便不利也明矣。

### 品考

猪苓 和漢共有焉，漢産實者爲良也。





<div id="수질"></div>

## [水蛭]({{site.herburl}}/수질)

水蛭 主治血證也。

### 考徵

[抵當湯]({{site.formulaurl}}/저당탕)證曰 少腹硬滿云云，又曰 經水不利下。

[抵當丸]({{site.formulaurl}}/저당환)證曰 少腹滿，應小便不利，今反利者，爲有血也。

以上二方，水蛭或三十個或二十個。

右觀此二方，則水蛭之所主治也明矣。

<div id="혈증" markdown="1">

爲則按 診血證也，其法有三焉。

* 一曰 少腹硬滿而小便利者，此爲有血，而不利者，爲無血也。

* 二曰 病人不腹滿，而自言腹滿也。

* 三曰 病人喜忘，屎雖硬，大便反易，其色必黑，此爲有血也。

法仲景氏診血證之法，不外於玆矣。

</div>

### 品考

水蛭 蘇恭曰 有水蛭草蛭，大者長尺計，竝能咂牛馬人血，今俗多取水中小者，用之大效。





<div id="용골"></div>

## [龍骨]({{site.herburl}}/용골)

龍骨 主治臍下動也，旁治煩驚、失精。

### 考徵

[桂枝去芍藥加蜀漆龍骨牡蠣湯]({{site.formulaurl}}/계지거작약가촉칠용골모려탕)證曰 驚狂起臥不安。

以上一方，龍骨四兩。

[桂枝加龍骨牡蠣湯]({{site.formulaurl}}/계지가용골모려탕)證曰 失精少腹弦急。

[天雄散]({{site.formulaurl}}/천웅산)證闕。<em>說在朮部中</em>

[蜀漆散]({{site.formulaurl}}/촉칠산)證不具也。<em>說在互考中</em>

以上三方，龍骨三兩，或諸藥等分。

[柴胡加龍骨牡蠣湯]({{site.formulaurl}}/시호가용골모려탕)證曰 煩驚。

以上一方，龍骨一兩。<em>說在外傳中</em>

[桂枝甘草龍骨牡蠣湯]({{site.formulaurl}}/계지감초용골모려탕)證 煩躁。

以上一方，龍骨二兩，而亦四兩之例。

右歷觀此諸方，龍骨所治，驚狂煩躁失精也，無容疑者，爲則每値有其證者，輒用之而間有無效者，於是乎，中心疑之，居數歲始得焉，其人臍下有動而驚狂或失精或煩躁者，用龍骨劑，則是影響，其無臍下動者而用之，則未見其效，由是觀之，龍骨之所主治者，臍下之動也，而驚狂失精煩躁，其所旁治也，學者審諸。

### 互考

蜀漆散條，所謂瘧者，是寒熱發作有時也，而其有臍下動者，此散所主治也，無臍下動者而用之，則未見其效也。

### 辨誤

龍骨之說，或曰斃也，或曰石也，諸說終無有一定也，爲則按 譬如人物乎，父精母血，相因爲體，人人而所知也，雖然，果然之與不，熟究論之，龍骨亦然，究論何益之有? 至如其效用，則此可論也，可擇也，不可不知矣。

### 品考

龍骨 以能化者，爲上品也，有半骨半石之狀者，是未化也。

取龍骨法，如取石膏法也，打碎用之。





<div id="모려"></div>

## [牡蠣]({{site.herburl}}/모려)

牡蠣 主治胸腹之動也，旁治驚狂、煩躁。

### 考徵

[桂枝去芍藥加蜀漆龍骨牡蠣湯]({{site.formulaurl}}/계지거작약가촉칠용골모려탕)證曰 驚狂起臥不安。

以上一方，牡蠣五兩。

[牡蠣湯]({{site.formulaurl}}/모려탕)證不具也。<em>說在互考中</em>

以上一方，牡蠣四兩。

[牡蠣澤瀉散]({{site.formulaurl}}/모려택사산)證不具也。<em>說在互考中</em>

以上一方，牡蠣諸藥等分。

[柴胡薑桂湯]({{site.formulaurl}}/시호강계탕)證曰 微煩。

以上一方，牡蠣三兩。

[桂枝甘草龍骨牡蠣湯]({{site.formulaurl}}/계지감초용골모려탕)證曰 煩躁。

以上一方，牡蠣二兩，而亦四兩之例。

[柴胡加龍骨牡蠣湯]({{site.formulaurl}}/시호가용골모려탕)證曰 煩驚。

以上一方，牡蠣一兩半。<em>說在外傳中</em>

右歷觀此諸方，牡蠣所治，驚狂煩躁，似與龍骨無復差別，爲則從事於此也久之，始知牡蠣治胸腹之動矣，學者亦審諸。

### 互考

牡蠣黃連龍骨，同治煩躁，而各有所主治也。

膻中，黃連所主也，臍下，龍骨所主也，而部位不定，胸腹煩躁者，牡蠣所主也。

牡蠣湯條曰 瘧，牡蠣澤瀉散條曰 有水氣，其所擧之證，蓋不具也，以他例推之，喘急息迫而胸中有動者，牡蠣湯主之也，身體水腫腹中有動渴而小便不利者，牡蠣澤瀉散主之也，學者審諸。

### 品考

牡蠣 殼之陳久者爲良也，余家今用出于藝州者也，坊間所鬻者，不堪用也。

『藥徵』卷之下終
