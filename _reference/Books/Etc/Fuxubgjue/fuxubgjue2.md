---
layout: reference
title: "輔行訣臟腑用藥法要〔外感天行病方〕"
desc: "陶弘景"
tags: [관련원문, 輔行訣臟腑用藥法要, 보행결장부용약법요]
---

## 二旦六神大小湯

弘景曰：外感天行，經方之治，有二旦、六神大小等湯。昔南陽張機，依此諸方，撰爲傷寒論一部，療治明悉，後學咸尊奉之。山林僻居，倉卒難防外感之疾，日數傳變，生死往往在三五日間，岂可疏忽。若能深明此數方者，則庶無蹈險之虞也。今亦錄而識之。

### 小陽旦湯

治天行，發熱，自汗出而惡風，鼻鳴乾嘔者。

桂枝三兩，芍藥三兩，生薑 _（切）_ 二兩，甘草 _（炙）_ 二兩，大棗十二枚。

上方，以水七升，煮取三升，溫服一升。服已，卽啜熱稀飯一器，以助藥力。稍令汗出，不可大汗流漓，汗之則病不除也。若不汗出，可隨服之，取瘥止。日三服。若加飴一升，爲正陽旦湯。

### 小陰旦湯

治天行，身熱汗出，頭目痛，腹中痛，乾嘔下利者。

黃芩三兩，芍藥三兩，生薑二兩 _（切）_ ，甘草二兩 _（炙）_ ，大棗十二枚。

上方，以水七升，煮取三升，溫服一升，日三服。服湯已，如人行三四里時，令病人啜白栽漿一器，以助藥力。身熱去，自愈也。

### 大陽旦湯

治凡病汗出不止，氣息惙惙，身勞力怯，惡風涼，腹中拘急，不欲飮食，皆宜此方。若脈虛大者，爲更切證也。

黃芪五兩，人蔘、桂枝、生薑各三兩，甘草 _（炙）_ 二兩，芍藥六兩，大棗十二枚，飴一升。

上七味，以水一斗，煮取四升，去滓。納飴，更上火，令烊已。每服一升，日三夜一服。

### 大陰旦湯

治凡病頭目眩暈，咽中乾，每喜乾嘔，食不下，心中煩滿，胸脇支痛，往來寒熱方。

柴胡八兩，人蔘、黃芩、生薑各三兩，甘草 _（炙）_ 二兩，芍藥四兩，大棗十二枚，半夏一升 _（洗）_ 。

上八味，以水一斗二升，煮取六升，去滓。重上火，緩緩煎之，取得三升，溫服一升，日三服。

### 小靑龍湯

治天行，發熱惡寒，汗不出而喘，身疼痛，脈緊者方。

麻黃三兩，杏仁半升 _（熬，打）_ ，桂枝三兩，甘草 _（炙）_ 一兩半。

上方四味，以水七升，先煮麻黃，減二升，掠去上沫。納諸藥煮取三升，去滓，溫服八合。必令汗出徹身，不然恐邪不盡散也。


### 大靑龍湯

治天行，表不解，心下有水氣，乾嘔，發熱而喘咳不已者。

麻黃 _（去節）_ 、細辛、芍藥、甘草 _（炙）_ 、桂枝各三兩，五味子半升，半夏半升，乾薑三兩。

上方八味，以水一斗，先煮麻黃，減二升，掠去上沫。內諸藥，煮取三升，去滓，溫服一升。一方無乾薑，作七味，當從。

### 小白虎湯

治天行熱病，大汗出不止，口舌乾燥，飮水數升不已，脈洪大者方。

石膏如鷄子大 _（綿裹）_ ，知母六兩，甘草 _（炙）_ 二兩，梗米六合。

上四味，先以水一斗，熬梗米，熟訖去米。納諸藥，煮取六升，溫服二升，日三服。

### 大白虎湯

治天行熱病，心中煩熱，時自汗出，舌乾，渴欲飮水，時呷嗽不已，久不解者方。

石膏如鷄子大一枚 _（打）_ ，麥門冬半升，甘草 _（炙）_ 二兩。梗米六合，半夏半升，生薑 _（切）_ 二兩，竹葉三大握。

上方七味，以水一斗二升，先煮梗米，米熟訖去米。納諸藥，煮至六升，去滓，溫服二升，日三服。

### 小朱鳥湯

治天行熱病，心氣不足，內生煩熱，坐臥不安，時下利純血如鷄鴨肝者方。

鷄子黃二枚，阿膠三錠，黃連四兩，黃芩、芍藥各二兩。

上五味，以水六升，先煮蓮、芩、芍三物，取三四升，去滓。內膠，更上火，令烊盡，取下，待小冷，下鷄子黃，攪令相得，溫服七合，日三服。

### 大朱鳥湯

治天行熱病，重下，惡毒痢，痢下純血，日數十行，羸瘦如柴，心中不安，腹中絞急，痛如刀刺方。

鷄子黃二枚，阿膠三錠，黃連四兩，黃芩、芍藥各二兩，人蔘二兩，乾薑二兩。

上藥七味，以水一斗，先煮蓮、芩、薑等五物，得四升訖，內醇苦酒二升，再煮至四升訖，去滓。次納膠於內，更上火，令烊。取下，待小冷，納鷄子黃，攪令相得卽成。每服一升，日三夜一服。

### 小玄武湯

治天行病，腎氣不足，內生虛寒，小便不利，腹中痛，四肢冷者方。

茯苓三兩，芍藥三兩，白朮二兩，乾薑三兩，附子一枚 _（炮去皮）_ 。

上五味，以水八升，煮取三升，去滓，溫服七合，日三服。

### 大玄武湯

治腎氣虛疲，少腹中冷，腰背沈重，四肢淸，小便不利，大便鴨溏，日十餘行，氣惙力弱者方。

茯苓三兩，白朮二兩，附子一枚 _（炮）_ ，芍藥二兩，乾薑二兩，人蔘二兩，甘草二兩 _（炙）_ 。

上七味，以水一斗，煮取四升，溫服一升，日三夜一服。


***

<!-- 딴 곳에서 온 것 -->


###  小勾陳湯

治天行熱病，脾氣不足，飮食不化，腰痛，下痢方。

甘草  _（三兩）_  　乾薑　人參  _（各二兩）_  　大棗  _（六枚，去核）_

上四味，以水五升，煮取二升，溫分再服。

###  大勾陳湯

治天行熱病，脾氣虛，邪熱入里，腹中雷鳴切痛，嘔吐下利不止者方。

甘草　人參  _（各三兩）_  　半夏  _（—升，洗去滑）_  　生薑  _（切，二兩）_  　黃芩  _（二兩）_  　黃連  _（二兩）_  　大棗  _（十二枚，劈去核）_

右七味，以水一斗，煮取六升，溫服二升，日三。

###  小騰蛇湯

治天行熱病，胃氣素實，邪氣不除，腹滿而喘，汗出不止者方。

枳實  _（三兩）_  　厚朴  _（二兩）_  　甘草  _（二兩）_  　芒硝  _（二兩）_

上四味，以水六升，煮取上三味至二升許，去滓，內芒硝，待焰已，頓服之。

###  大騰蛇湯

治天行熱病，邪熱不除，大腑閟結，腹中大滿實，汗出而喘，時神昏不識人，宜此方，急下之方。

枳實  _（三兩）_  　厚朴　甘草　大黃　葶藶  _（熬黑，打如泥）_  　生薑　芒硝  _（後下）_

上七味，以水一斗二升，先煮上六味至四升，去滓，內芒硝，待焰化已，溫服二升。生薑一作大棗。

弘景曰：陽旦者，升陽之方，以黃芪爲主；陰旦者，扶陰之方，以柴胡爲主；靑龍者，宣發之方，以麻黃爲主；白虎者，收重之方，以石膏爲主；朱鳥者，淸滋之方，以鷄子黃爲主；玄武者，溫滲之方，以附子爲主。此六方者，爲六合之正精，升降陰陽，交互金木，卽濟水火，乃神明之劑也。張機撰《傷寒論》，避道家之稱，故其方皆非正名也，但以某藥名之，以推主爲識耳。
