---
layout: reference
title: "輔行訣臟腑用藥法要〔救五臟中惡卒死方〕"
desc: "陶弘景"
tags: [관련원문, 輔行訣臟腑用藥法要, 보행결장부용약법요]
---

## 救五臟中惡卒死方

陶隱居云：中惡卒死者，皆臟氣被壅，致令內外隔絶所致也，神仙有開五竅，以救卒死中惡之方五首，錄如左。

### 點眼以通肝氣

治跌仆、䐴腰、挫閃，氣血著滯，作痛一處，不可欠呻動轉方。

礬石燒赤，取凉冷，硏爲細粉，每用少許，以酢蘸，點目大眥，痛在左則點右眥，痛在右則點左眥，當大癢，螫淚大出則愈。

### 吹鼻以通肺氣

治諸凡卒死，息閉不通者，皆可用此法活之。

皂角刮去皮絃，用淨肉，火上炙燥，如杏核大一塊，細辛根等分，共爲極細末，每用葦管吹鼻中少許，得嚏則活也。

### 着舌而通心氣

治中惡，急心痛，手足逆冷者，頃刻可殺人。看其人脣舌靑紫者及指甲靑冷者是。

硝石 _（五錢匕）_ ，雄黃 _（一錢匕）_ 。

上二味，共爲極細末，啟病者舌，着散一匕於舌下，少時卽定，若有涎出，令病者隨涎咽下，必愈。

### 啟喉以通脾氣

治過食難化之物，或異品有毒，宿積不消，毒勢攻注，心腹痛如刀攪。

赤小豆、瓜蒂 _（各等分）_ 。

共爲散，每用鹹豉半升，以水二升，煮豉取一升，去滓，納散一匕，頓服。少頃當大吐則瘥。 _（啟喉方：救誤食諸毒及生冷硬物，宿積不消，心中痛疼方。赤小豆、瓜蒂各等分，爲散訖，加鹽豉少許，共搗爲丸。以竹筯啟病者齒，溫水送入口中，得大吐卽愈。）_

### 熨耳以通腎氣

治夢魘不寐。

燒熱湯二升，入戎鹽七合，令烊化已，切蔥白十五莖納湯內。視湯再沸，卽將蔥取出，搗如泥，以麻布包之，熨病者二耳，令蔥氣入耳，病者卽寐也。 _（灌耳方：救飮水過，小便閉塞，涓滴不通方。燒湯一斗，入戎鹽一升，蔥白十五莖，莫令蔥太熱，勺湯，指試不太熱，卽灌耳中，令病者側臥；下以一盆着湯，事耳下，薰之，少時小便通，立愈。）_
