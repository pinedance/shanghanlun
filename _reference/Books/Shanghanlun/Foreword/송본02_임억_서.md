---
layout: reference
title: "《傷寒論》序"
desc: 송본
tags: ["foreword", "SSE"]
---


> 夫《傷寒論》, 蓋祖述大聖人之意, 諸家莫其倫擬, 故晉·皇甫謐序《甲乙鍼經》云:伊尹以元聖之才, 撰用《神農本草》, 以爲《湯液》. 漢·張仲景論廣《湯液》, 爲十數卷, 用之多驗. 近世太醫令王叔和, 撰次仲景遺論甚精, 皆可施用. 是仲景本伊尹之法, 伊尹本神農之經, 得不謂祖述大聖人之意乎. 張仲景, 《漢書》無傳, 見《名醫錄》云:南陽人, 名機, 仲景乃其字也. 擧孝廉, 官至長沙太守. 始受術於同郡張伯祖, 時人言, 識用精微過其師. 所著論, 其言精而奧, 其法簡而詳, 非淺聞寡見者所能及. 自仲景于今八百餘年, 惟王叔和能學之, 其間如葛洪、陶景、胡洽、徐之才、孫思邈輩, 非不才也, 但各自名家, 而不能修明之. 開寶中, 節度使高繼沖, 曾編錄進上, 其文理舛錯, 未嘗考正, 歷代雖藏之書府, 亦闕於讐校, 是使治病之流, 擧天下無或知者. 國家詔儒臣校正醫書, 臣奇續被其選. 以爲百病之急, 無急於傷寒. 今先校定張仲景《傷寒論》十卷, 總二十二篇, 證外合三百九十七法, 除複重, 定有一百一十二方. 今請頒行.

> 太子右贊善大夫 臣高保衡
> 尙書屯田員外郎 臣孫奇
> 尙書司封郎中秘閣校理 臣林億等謹上
