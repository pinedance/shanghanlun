---
layout: reference
title: "醫林列傳"
desc: 송본
tags: ["foreword", "SSE"]
---


> 張機字仲景, 南陽人也, 受業於同郡張伯祖, 善於治療, 尤精經方, 擧孝廉, 官至長沙太守, 後在京師爲名醫. 於當時爲上手, 以宗族二百餘口, 建安紀年以來未及十稔, 死者三之二, 而傷寒居其七. 乃著論二十二篇, 證外合三百九十七法, 一百一十二方, 其文辭簡古奧雅, 古今治傷寒者未有能出其外者也. 其書爲諸方之祖, 時人以爲扁鵲、倉公無以加之, 故後世稱爲醫聖.

> 王叔和高平人也, 性度沈靜, 博好經方, 尤精診處. 洞識養生之道, 深曉療病之源, 採摭群論撰成《脈經》十卷, 敘陰陽表裏, 辨三部九候, 分人迎、氣口、神門, 條十二經、二十四氣、奇經八脈. 五藏六府、三焦、四時之痾, 纖悉備具. 咸可按用, 凡九十七篇. 又次張仲景方論爲三十六卷, 大行於世.

> 成無己聊攝人, 家世儒醫, 性識明敏, 記問該博, 譔述傷寒, 義皆前人未經道者, 指在定體分形析證. 若同而異者明之, 似是而非者辨之. 古今言傷寒者祖張仲景, 但因其證而用之, 初未有發明其意義. 成無己博極研精, 深造自得, 本《難》、《素》、《靈樞》諸書以發明其奧, 因仲景方論以辨析其理. 極表裏虛實陰陽死生之說, 究藥病輕重去取加減之意, 眞得長沙公之旨趣, 所著《傷寒論》十卷, 《明理論》三卷, 《論方》一卷, 大行於世.
