---
layout: reference
title: "刻《仲景全書》序"
desc: 송본
tags: ["foreword", "SSE"]
---


> 噦乙未, 吾邑疫厲大作, 予家藏獲, 率六七就枕席. 吾吳和緩明卿沈君南昉在海虞, 藉其力而起死亡殆徧, 予家得大造于沈君矣! 不知沈君㵕何術而若斯之神, 因詢之. 君曰:“予豈探龍藏秘典, 剖靑囊奧旨而神斯也哉, 特于仲景之《傷寒論》窺一斑、兩斑耳. ” 予曰:“吾聞是書于家大夫之日久矣, 而書肆間絕不可得. ” 君曰:“予誠有之. ” 予讀而知其爲成無己所解之書也. 然而魚亥不可正, 句讀不可離矣. 已而搆得數本, 字爲之正, 句爲之離, 補其脫略, 訂其舛錯. 沈君曰:“是可謂完書, 仲景之忠臣也. ” 予謝不敏. 先大夫命之:“爾其板行, 斯以惠厥同胞. ” 不肖孤曰:“唯, 唯. ” 沈者曰:“《金匱要略》仲景治雜證之秘也, 盍幷刻之, 以見古人攻擊補瀉、緩急調停之心法. ” 先大夫曰:“小子識之. ” 不肖孤曰:“敬哉, 既合刻則名何從?”先大夫曰:“可哉, 命之名《仲景全書》. ”  既刻已, 複得宋板《傷寒論》焉. 予曩固知成注非全文, 及得是書, 不啻拱璧, 轉卷間而後知成之荒也. 因復幷刻之, 所以承先大夫之志歟! 又故紙中檢得《傷寒類證》三卷, 所以櫽括仲景之書, 去其煩而歸之簡, 聚其散而彙之一, 其于病證脈方, 若標月指之明且盡, 仲景之法于是粲然無遺矣, 乃幷附于後. 予因是哀夫世之人, 向故不得盡命而死也. 夫仲景殫心思于軒岐, 辨證候于絲發, 著爲百十二方, 以全民命, 斯何其仁且愛, 而躋一世于仁壽之域也. 乃今之業醫者, 舍本逐末, 超者曰東垣, 局者曰丹溪已矣. 而冣稱高識者則《玉機微義》是宗, 若《素問》、若《靈樞》、若《玄珠密語》則嗒焉茫乎而不知旨歸. 而語之以張仲景、劉河間, 幾不能知其人與世代, 猶䩄然曰:“吾能已病足矣, 奚高遠之是務?” 且于今之讀軒歧書者, 必加誚曰:“是夫也, 徒讀父書耳, 不知兵變已. ” 夫不知變者, 世誠有之, 以其變之難通而遂棄之者, 是猶食而咽也, 去食以求養生者哉? 必且不然矣. 則今日是書之刻, 烏知不爲肉食者大嗤乎! 說者謂:“陸宣公達而以奏踈醫天下, 窮而聚方書以醫萬民, 吾子固悠然有世思哉. ” 予曰:“不, 不! 是先大夫之志也. 先大夫固嘗以奏踈醫父子之倫, 醫朋黨之漸, 醫東南之民瘼, 以直言敢諫, 醫諂諛者之膏盲, 故躓之日多, 達之日少. 而是書之刻也, 其先大夫宣公之志與! 今先大夫歿, 垂四年而書成. 先大夫處江湖退憂之心, 盖與居廟堂進憂之心, 同一無窮矣. ” 客曰:“子實爲之, 而以爲先公之志, 殆所謂善則稱親與!” 不肖孤曰:“不、不! 是先大夫之志也!”

> 萬曆己亥三月穀旦 海虞淸常道人趙開美序
