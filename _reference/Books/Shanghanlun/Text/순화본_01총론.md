---
layout: reference
title: "傷寒叙論"
desc: "太平聖惠方卷第八"
tags: ["text", "SCB", "pre-clause"]
---


論曰:春氣溫和，夏氣暑熱，秋氣淸凉，冬氣冰冽，此四時正氣之序也。冬時嚴寒，萬類深藏，君子固密，則不傷於寒，或觸冒之者，乃爲傷寒耳。其傷於四時之氣，皆能爲病，而以傷寒爲毒者，以其最爲殺厲之氣焉。即病者，名曰傷寒。不即病者，其寒毒藏於肌骨中，至春變爲溫病，至夏變爲暑病。暑病者，熱重於溫也。是以辛苦之人，春夏多有溫病。溫病者，皆由冬時觸冒寒氣所致，非天行之氣也。夫天行者，爲春時應暖而反大寒，夏時應熱而反大冷，秋時應凉而反大熱，冬時應寒而反大溫，此非其時而有其氣，是以一歲之中，長幼之病，多相似者，此則天行之氣也。

又土地寒熱溫凉高下不同，物性則剛柔餐居亦異，是故黃帝興四方之問，岐伯擧四療之能，以訓後賢，開其未悟，臨病之工，宜須詳審也。

又《千金》云: 人生天地之間，命有遭逢，時有否泰，吉凶悔吝，苦樂安危，喜怒愛憎，存亡憂畏，關心之慮，日有千條，謀身之道，時有萬計，乃度一日，是故天無一歲不寒暑，人無一日不憂喜，故有天行溫疫病者，則天地變化之一氣也。斯蓋造化必然之理，不得無之，故聖人雖有補天立極之德，而不能廢之，雖不能廢之，而能以道御之。其次有賢人，善於攝生，調和撙節，與時推移，亦得保全。天地有斯瘴癘，還以天地所生之物以防備之，命曰知方，則病無所侵矣。然此病也，俗人謂之橫病，多不解療，皆云日滿自差，以此致枉者，天下大半。凡始覺不佳，便須救療，若至於病，即湯食兢進，折其毒勢，自然而差，必不可令病氣自長，恣意攻人，拱手待斃，斯爲誤矣。

夫得病一日在皮，當摩膏火灸，淋浴發汗則愈。若不解者，二日在膚，可法針，服解肌散發汗，汗出則愈。若不解，至三日，復一發汗則愈。若不解者，則勿復發汗也。至四日在胸，宜服赤小豆瓜蒂散吐之，則愈。至五日在腹，六日入胃，則可下之。若熱在胃外，如誤下之，其熱乘虛入胃。然病要須下者，又不得留於胃中也。若胃實者，熱毒爲病，三死一生。若胃虛者，熱毒入胃，即胃爛矣。其微者赤斑出，此候五死一生。劇者黑斑出，此候十死一生。以病人各有强弱，人有難易，效相倍也。

若得傷寒病無熱，但狂言躁煩不安，精氣言語與人不相主當，勿以火迫之，但以五苓散三二錢服之，可與新汲水一升，或一升半，可至二升，强飮之，指刺喉中吐之，隨手便愈。若不便吐者，此病皆多不善，勿以餘藥吐也。又此病，不急以猪苓散及吐解之者，其斃速，亦可先以發表之藥尤佳。病者過日不已則不是熱，不可下之者，熱毒承虛入胃，亦令胃爛斑出也。

又春夏無大吐下，秋冬無大發汗。若冬及始春天寒，宜服神丹圓，亦可摩膏火灸。若末春夏月初秋，凡此熱月，不宜火灸，又不宜厚覆，宜服六味靑散。若無圓散及煎，但用柴胡數兩煎服。傷寒時行，皆可服也，亦可以發汗藥發汗，不但一也。直至再三發汗不解者，當與陽，實者宜轉下之。其脈朝夕駚者，爲實癖也。朝平夕駚，非癖也。轉陽可早與服，但當少與，勿令下多，其間諸虛煩熱者，與傷寒相似，然不惡寒，身不疼痛，故知非傷寒也，不可發汗。若頭不痛，脈不緊數，故知非裡實，不可下也，如此外內皆不可攻。而醫强攻之，必致危損、多死，難痊也。虛煩者，但當與竹葉湯。若嘔者，與橘皮湯，不愈，可重與服之。若得病，連服湯藥發汗，汗不出者皆死病也。凡難得汗者可蒸之，如蒸中風法。蒸濕之氣於外迎之，不得不汗出也。

凡病發熱惡寒脈洪者，便宜發汗，後以粉粉之，勿令着風。若當發汗而其人適已失血，及大下利者，雖不可汗，如此者數與桂枝湯，使體中漐漐汗出，連日如此，自當解也。

夫表和裡病，下之則愈，汗之則死。裡和表病，汗之則愈，下之則死。夫如是則神丹不可以誤發，甘遂何可以妄攻! 然則桂枝下咽，表和則愈。承氣入胃，裡平則痊。明當消息病之狀候，不可亂投湯藥，虛其胃氣也。經言脈微不可吐，虛細不可下，此醫之大禁也。凡脈有浮沉，轉能變化，或人得疾數日，方以告醫，雖云初覺，視病已積日矣。其病源已成，非發汗所解，當診其脈，隨時救療，必得差也。不可苟以次第爲之，失其機要，乃致禍矣。傷寒病三日已在內，發汗者，謂當風解衣，夜臥失覆，寒溫所攻，賊風相染，易爲惡邪所中也。至於人自飮食生冷過度，腹脹不消，轉動稍難，頭痛身熱，其脈實大者，便可吐下，不可發汗也。

凡人有小病，覺不如常，則須早療，若隱忍不療，冀望自差，須臾之間，以成痼疾，小兒女子，益以滋甚。若天行不和，當自戒勒，小有不安，便須救療，尋其邪由，乃在腠理，陽散以時，鮮有不愈者。若患數日乃說，邪氣入臟，則難可制，雖和緩之功，亦無能爲也。

天行病五六日而渴欲飮水者，未宜多與也，爲腹中熱氣尙少，不能消之，便更與人作病深矣。若至七八日大渴欲飮水者，然當與之，常令不足，勿極意也。云:能飮一斗者，而與五升，若飮水少腹滿，小便不利，若喘若噦者，不可與之，濈然大汗出者，已愈也。凡人得病，能飮水者，爲欲愈也。若小渴而强與之，因此成禍者，其數極衆。

凡傷寒病，若錯醫療，禍如反掌。其病有相類者，傷寒、熱病、風濕病、陰毒、溫疫、天行時氣，死生不同，形候亦別，宜審而詳之。
